---
layout: article
title: 阳明脉解
book: 素问
---

黄帝问曰：足阳明之脉，病，恶人与火，闻木音则惕然而惊，钟鼓不为动，闻木音而惊，何也，愿闻其故。歧伯对曰：阳明者胃脉也，胃者，土也，故闻木音而惊者，土恶木也。帝曰：善。其恶火，何也。歧伯曰：阳明主肉，其脉血气盛，邪客之则热，热甚则恶火。帝曰：其恶人何也。歧伯曰：阳明厥则喘而惋，惋则恶人。帝曰：或喘而死者，或喘而生者，何也。歧伯曰：厥逆连藏则死，连经则生。

帝曰：善。病甚则弃衣而走，登高而歌，或至不食数日，逾垣上屋，所上之处，皆非其素所能也，病反能者何也。歧伯曰：四支者，诸阳之本也，阳盛则四支实，实则能登高也。帝曰：其弃衣而走者，何也。歧伯曰：热盛于身，故弃衣欲走也。帝曰：其妄言骂詈不避亲踈而歌者，何也。歧伯曰：阳盛则使人妄言骂詈不避亲踈，而不欲食，不欲食，故妄走也。

