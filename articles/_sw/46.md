---
layout: article
title: 病能论
book: 素问
---

黄帝问曰：人病胃脘痈者，诊当何如。歧伯对曰：诊此者，当候胃脉，其脉当沈细，沈细者气逆，逆者，人迎甚盛，甚盛则热，人迎者胃脉也，逆而盛，则热聚于胃口而不行，故胃脘为痈也。

帝曰：善。人有卧而有所不安者何也。歧伯曰：藏有所伤，及精有所之寄则安，故人不能悬其病也。

帝曰：人之不得偃卧者，何也。岐伯曰：肺者，藏之盖也，肺气盛则脉大，脉大则不得偃卧，论在奇恒阴阳中。

帝曰：有病厥者，诊右脉沈而紧，左脉浮而迟，不然病主安在。歧伯曰：冬诊之右脉固当沈紧，此应四时，左脉浮而迟，此逆四时。在左当主病在肾，颇关在肺，当腰痛也。帝曰：何以言之。歧伯曰：少阴脉贯肾络肺，今得肺脉，肾为之病，故肾为腰痛之病也。

帝曰：善。有病颈痈者，或石治之，或针灸治之，而皆已，其真安在。歧伯曰：此同名异等者也。夫痈气之息者，宜以针开除去之；夫气盛血聚者，宜石而写之。此所谓同病异治也。

帝曰：有病怒狂者此病安生。歧伯曰：生于阳也，帝曰：阳何以使人狂。歧伯曰：阳气者因暴折而难决，故善怒也，病名曰阳厥。帝曰：何以知之。歧伯曰：阳明者常动，巨阳少阳不动，不动而动大疾，此其候也。帝曰：治之柰何。歧伯曰：夺其食即已。夫食入于阴，长气于阳，故夺其食即已。使之服以生铁洛为饮，夫生铁洛者，下气疾也。

帝曰：善。有病身热解墯，汗出如浴，恶风少气，此为何病。歧伯曰：病名曰酒风。帝曰：治之奈何。歧伯曰：以泽泻术各十分，麋衔五分，合以三指撮为后饭。

所谓深之细者，其中手如针也，摩之切之，聚者坚也；博者大也。上经者，言气之通天也，下经者，言病之变化也，金匮者，决死生也，揆度者，切度之也，奇恒者，言奇病也。所谓奇者，使奇病不得以四时死也，恒者得以四时死也。所谓揆者，方切求之也，言切求其脉理也，度者得其病处，以四时度之也。

