---
layout: article
title: 胀论
book: 灵枢经
---

黄帝曰：脉之应于寸口，如何而胀？歧伯曰：其脉大坚以涩者，胀也。黄帝曰：何以知藏府之胀也。歧伯曰：阴为藏，阳为府。

黄帝曰：夫气之令人胀也，在于血脉之中耶，藏府之内乎？歧伯曰：三者皆存焉，然非胀之舍也。黄帝曰：愿闻胀之舍。歧伯曰：夫胀者，皆在于藏府之外，排藏府而郭胸胁，胀皮肤，故命曰胀。

黄帝曰：藏府之在胸胁腹里之内也，若匣匮之藏禁器也，名有次舍，异名而同处，一域之中，其气各异，愿闻其故。黄帝曰：未解其意，再问。歧伯曰：夫胸腹，藏府之郭也。膻中者，心主之宫城也；胃者，太仓也；咽喉、小肠者，传送也；胃之五窍者，闾里门户也；廉泉、玉英者，津液之道也。故五藏六府者，各有畔界，其病各有形状。营气循脉，卫气逆为脉胀；卫气并脉循分为肤胀。三里而写，近者一下，远者三下，无问虚实，工在疾写。

黄帝曰：愿闻胀形。歧伯曰：夫心胀者烦心短气，卧不安；肺胀者，虚满而喘咳；肝胀者，胁下满而痛引小腹；脾胀者，善秽，四肢烦俛，体重不能胜衣，卧不安；肾胀者，腹满引背央央然，腰髀痛。六府胀，胃胀者，腹满，胃脘痛，鼻闻焦臭，妨于食，大便难；大肠胀者，肠鸣而痛濯濯，冬日重感于寒，则餐泄不化；小肠胀者，少腹慎胀，引腰而痛；膀胱胀者，少腹满而气癃；三焦胀者，气满于皮肤中，轻轻然而不坚；胆胀者，胁下痛胀，口中苦，善太息。

凡此诸胀者，其道在一，明知逆顺，针数不失，写虚补实，神去其室，致邪失正，真不可定，粗之所败，谓之天命；补虚写实，神归其室，久塞其空，谓之良工。

黄帝曰：胀者焉生？何因而有？歧伯曰：卫气之在身也，常然并脉，循分肉，行有逆顺，阴阳相随，乃得天和，五藏更始，四时循序，五谷乃化。然后厥气在下，营卫留止，寒气逆上，真邪相攻，两气相搏，乃合为胀也。黄帝曰：善。何以解惑？歧伯曰：合之于真，三合而得。帝曰：善。

黄帝问于歧伯曰：胀论言无问虚实，工在疾写，近者一下，远者三下，今有其三而不下者，其过焉在？歧伯对曰：此言陷于肉肓，而中气穴者也。不中气穴，则气内闭，针不陷肓，则气不行，上越中肉，则卫气相乱，阴阳相逐。其于胀也，当写不写，气故不下，三而不下，必更其道，气下乃止，不下复始，可以万全，乌有殆者乎？其于胀也，必审其弥，当写则写，当补则补，如鼓应桴，恶有不下者乎？

