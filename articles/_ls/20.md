---
layout: article
title: 五邪
book: 灵枢经
---

邪在肺，则病皮肤痛，寒热，上气喘，汗出，咳动肩背。取之膺中外喻，背三节五藏之傍，以手疾按之，快然，乃刺之。取之缺盆中以越之。

邪在肝，则两胁中痛，寒中，恶血在内，行善掣节，时脚肿。取之行间，以引胁下，补三里以温胃中，取血脉以散恶血；取耳间青脉，以去其掣。

邪在脾胃，则病肌肉痛，阳气有馀，阴气不足，则热中善饥；阳气不足，阴气有馀，则寒中肠鸣、腹痛；阴阳俱有馀，若俱不足，则有寒有热，皆调于三里。

邪在肾，则病骨痛，阴痹。阴痹者，按之而不得，腹胀，腰痛，大便难，肩背颈项痛，时眩。取之涌泉、昆仑。视有血者，尽取之。

邪在心，则病心痛，喜悲时眩仆；视有馀不足而调之其输也。

