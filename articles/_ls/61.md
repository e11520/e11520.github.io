---
layout: article
title: 五禁
book: 灵枢经
---

黄帝问于歧伯曰：余闻刺有五禁，何谓五禁？歧伯曰：禁其不可刺也。黄帝曰：余闻刺有五夺。歧伯曰：无写其不可夺者也。黄帝曰：余闻刺有五过。歧伯曰：补写无过其度。黄帝曰：余闻刺有五逆。歧伯曰：病与脉相逆，命曰五逆。黄帝曰：余闻刺有九宜。歧伯曰：明知九针之论，是谓九谊。

黄帝曰：何谓五禁，愿闻其不可刺之时。歧伯曰：甲乙日自乘，无刺实，无发蒙于耳内。丙丁日自乘，无振埃于肩喉廉泉。戊己日自乘四季，无刺腹，去爪写水。庚辛日自乘，无刺关节于股膝。壬癸日自乘，无刺足胫，是谓五禁。

黄帝曰：何谓五夺？歧伯曰：形肉已夺，是一夺也；大夺血之后，是二夺也；大汗出之后，是三夺也；大泄之后，是四夺也；新产及大血之后，是五夺也。此皆不可写。

黄帝曰：何谓五逆？歧伯曰：热病脉静，汗已出，脉盛躁，是一逆也；病泄，脉洪大，是二逆也；著痹不移䐃肉破，身热，脉偏绝，是三逆也；淫而夺形、身热，色夭然白，乃后下血衄，血衄笃重，是谓四逆也；寒热夺形，脉坚搏，是谓五逆也。

