---
layout: book
title: 艮 ䷳
---

[返回目录](./)

# 艮 ䷳

**艮：艮其背，不获其身，行其庭，不见其人，无咎。**

《彖》曰：艮，止也。时止则止，时行则行，动静不失其时，其道光明。艮其止，止其所也。上下敌应，不相与也。是以不获其身，行其庭不见其人，无咎也。

《象》曰：兼山，艮；君子以思不出其位。

**初六：艮其趾，无咎，利永贞。**

《象》曰：艮其趾，未失正也。

**六二：艮其腓，不拯其随，其心不快。**

《象》曰：不拯其随，未退听也。

**九三：艮其限，列其夤，厉薰心。**

《象》曰：艮其限，危薰心也。

**六四：艮其身，无咎。**

《象》曰：艮其身，止诸躬也。

**六五：艮其辅，言有序，悔亡。**

《象》曰：艮其辅，以中正也。

**上九：敦艮，吉。**

《象》曰：敦艮之吉，以厚终也。

# 京氏易传：

艮：乾分三阳为长中少，至《艮》为少男，本体属阳，阳极则止，反生阴象。《易》云：「《艮》、止也。」于人为手，为背；取象为山，为石，为门，为狗。上艮下艮二象，土木分气候，与《兑》为飞伏。世上见宗庙，三公为应，阴阳迁次，长幼分形。庚寅至乙未，阴长阳极，升降六位，进退顺时，消息盈虚。积算起庚寅至己丑，周而复始。五星从位起荧惑，胃宿从位降丙寅，分数位三十六，金木相敌，升降以时。《艮》止于物，背于物，《易》云：「时止则止。时行则行。」刚极阳反，阴长积气，止于九三。初六变阳，取其虚中，文明在内，成于《贲》，次降入《贲》卦。


# 焦氏易传：

**艮之**

**乾**：忧惊已除，祸不为灾，安全以来。

**夬**：虐除善猛，难为攻医。骥穷盐车，困于衘棰。

**大有**：情伪难知，使我偏颇。小人在位，虽圣何咎？

**大壮**：魂微惙惙，属纩听绝。旷然大通，复更生活。

**小畜**：辰次降娄，王驾巡时。广佑德惠，国安无忧。

**需**：根刖残树，花叶落去。卒逢火焱，随风僵仆。

**大畜**：踧行窃视，有所畏避。狸首伏藏，以夜为利。

**泰**：放衘委辔，奔乱不制。法度无恒，君失其位。

**履**：䡘䡘轠轠，岁暮偏弊。宠名损弃，君衰于位。

**兑**：黄裳建元，福德在身。禄佑洋溢，封为齐君。贾市无门，富宝多飱。

**睽**：东风启户，隐伏欢喜。萌庶蒙恩，复得我子。

**归妹**：

**中孚**：内崩身伤，中乱无常。虽有美粟，不我食得。

**节**：安床厚褥，不得久宿。弃我嘉宴，困于南国。投杼之忧，不成祸灾。

**损**：卵与石鬭，麋碎无疑。动而有悔，出不得时。

**临**：逐狐东山，水遏我前。深不可涉，失利后便。

**同人**：胫急股挛，不可出门。暮速归旅，必为身患。

**革**：王乔无病，狗头不痛。亡屐失履，乏我送从。

**离**：秦仪机言，解其国患。一说燕下，齐襄以权。

**丰**：稍弊穿空，家莫为宗。奴婢逃走，子西父东，为身作凶。

**家人**：山作天时，陆为海口，民不安处。

**既济**：出入节时，南北无忧。行者函至，在外归来。

**贲**：春多膏泽，夏润优渥。稼穑成熟，亩获百斛。师行失律，霸功不遂。

**明夷**：诸石攻玉，无不穿凿。龙体吾举，鲁班为辅。麟凤成形，德象君子。

**无妄**：欲避凶门，反与祸邻。颠覆不制，痛薰我心。

**随**：阴升阳伏，舜失其室。慈母赤子，相喂不食。

**噬嗑**：温仁君子，忠孝所在。入闺为仪，祸灾不处。

**震**：求利难国，亡去我北。忧归其城，反为吾贼。

**益**：秦兵争强，失其贞良，败于郩乡。

**屯**：蹇牛折角，不能载粟。灾害不避，年岁无谷。

**颐**：八面九口，长舌为斧。劈破瑚琏，殷商绝后。

**复**：筑关石颠，立本泉源。疾病不安，老狐为邻。

**姤**：操笱搏狸，荷弓射鱼。非其器用，自令心劳。

**大过**：和气相薄，膏泽津液，生我嘉谷。

**鼎**：宛马疾步，盲师坐御。目不见路，中宵弗到。

**恒**：弱足刖跟，不利出门。贾市无盈，折亡为患。

**巽**：五谷不熟，民苦困急。亟之南国，嘉乐有得。

**井**：冬采微兰，地冻坚难。利走室北，暮无所得。

**蛊**：七窍龙身，造易八元。法则天地，顺时施恩，利以长存。

**升**：膑诈庞子，夷竈尽毁。兵伏卒发，矢至如雨。魏师惊乱，将获为虏，涓死树下。

**讼**：元后贪欲，穷极民力。执政乖互，为夷所逼。

**困**：南行出城，世得天福。王姬归齐，赖其所欲。

**未济**：公孙驾骊，载游东齐。延陵说产，遗季紵衣。

**解**：三十无室，寄宿桑中。上宫长女，不得来同，使我失期。

**涣**：齐东郭庐，嫁于洛都。骊妇美好，利得过倍。

**坎**：消金猒兵，雷车不行，民安其乡。

**蒙**：邑将为虚，居之忧危。

**师**：北山有枣，使叔寿考。东领多栗，宜行贾市。陆梁雌雉，所至利害。

**遯**：坚冰黄鸟，帝哀悲愁。不见白粒，但覩藜蒿。数惊鸷鸟，为我心忧。

**咸**：旦奭王辅，周德孔明。越裳献雉，万国咸康。

**旅**：鸟舞国城，邑惧卒惊。仁德不修，为下所倾。

**小过**：出门逢患，与祸为怨。更相击刺，伤我指端。

**渐**：比目四翼，安我邦国。上下无患，为吾喜福。

**蹇**：华灯百杖，稍暗衰微。精光欲尽，奄如灰靡。

**艮**：君孤独处，单弱无辅，名曰困苦。

**谦**：黍稷醇醲，敬奉山宗。神嗜饮食，甘雨嘉降。庶物蕃庑，时无灾咎。

**否**：独坐西垣，莫与言笑。秋风多哀，使我心悲。

**萃**：葵丘之盟，晋献会行。见太宰辞，复为还舆。

**晋**：阴生麞鹿，鼠舞鬼谷，灵龟陆处。

**豫**：公子王孙，把弹摄丸。发辄有获，室家饶足。

**观**：衘命辱使，不堪其事。中坠落去，更为负载。

**比**：高原峻山，陆土少泉。草木林麓，嘉禾所炎。

**剥**：二女共室，心不聊食。首发如蓬，忧常在中。

**坤**：穿匏挹水，篝铁燃火。劳疲力竭，饥渴为祸。


