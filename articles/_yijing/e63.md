---
layout: book
title: 剥 ䷖
---

[返回目录](./)

# 剥 ䷖

**剥：不利有攸往。**

《彖》曰：剥，剥也，柔变刚也。不利有攸往，小人长也。顺而止之，观象也。君子尚消息盈虚，天行也。

《象》曰：山附地上，剥；上以厚下，安宅。

**初六：剥床以足，蔑贞凶。**

《象》曰：剥床以足，以灭下也。

**六二：剥床以辨，蔑贞凶。**

《象》曰：剥床以辨，未有与也。

**六三：剥之，无咎。**

《象》曰：剥之无咎，失上下也。

**六四：剥床以肤，凶。**

《象》曰：剥床以肤，切近灾也。

**六五：贯鱼，以宫人宠，无不利。**

《象》曰：以宫人宠，终无尤也。

**上九：硕果不食，君子得舆，小人剥庐。**

《象》曰：君子得舆，民所载也。小人剥庐，终不可用也。

# 京氏易传：

剥：柔长刚减，天地盈虚，体象金为本，随时运变，水土用事。成剥之义，出于上九。《易》云：「硕果不食，君子得舆，小人剥庐。」与《艮》为飞伏，天子治世，反应大夫。建甲戌至己卯，阴阳定候，积算起己卯木，至戊寅木，周而复始。纯土配金用事，五星从位起镇星，张宿从位降丙子，金土分气三十六。《易象》云：「山附于地，《剥》。」君子俟时，不可苟变，存身避害，与时消息。春夏始生，天气盛大；秋冬严杀，天气消灭。故当《剥》道已成，阴盛不可逆，阳息阴专，升降六爻，反为游魂，荡入《晋》。


# 焦氏易传：

**剥之**

**乾**：穿胸狗邦，僵离旁舂。天地易纪，日月更始。

**夬**：高阜所在，阴气不临。洪水不处，为家利宝。

**大有**：庭燎夜明，追嗣日光。阳软不制，阴雄坐戾。

**大壮**：夷羿所射，发辄有获。双凫俱得，利以伐国。

**小畜**：天火大起，飞鸟惊骇。作事不时，自为身咎。

**需**：上下惟邪，戾其元夫。欢心隔塞，君子离居。

**大畜**：百足俱行，相辅为强。三圣翼事，王室宠光。

**泰**：日出阜东，山蔽其明。章甫荐屦，箕子佯狂。

**履**：土与山连，共保岁寒。终无灾患，万世长安。

**兑**：播天舞，光地乳。神所守，乐无咎。言不信误。

**睽**：螟䖝为贼，害我禾谷。箪瓶空虚，饥无所食。

**归妹**：二人俱行，别离特食。一身五心，乱无所得。

**中孚**：郤大墙坏，蠹众木折。狼虎为政，天降罪伐。

**节**：虵行蜿蜒，不能上阪。履节安居，可以无忧。

**损**：牧羊稻园，闻虎喧嚾。惧畏悚息，终无祸患。

**临**：雄圣伏名，人匿麟远。走凤飞北，乱祸未息。

**同人**：雄处弱水，雌在海滨。别将持食，悲哀于心。

**革**：鹄求鱼食，道遇射弋。缯加我颈，缴缚羽翼。欲飞不能，为羿所得。

**离**：礼坏乐崩，成子傲慢。欲求致理，力疲心烂。阴阳不调，成子骄傲，为简生殃。

**丰**：三圣相辅，鸟兽喜舞。安乐富有，三人偕偶。

**家人**：岁暮花落，阳入阴室。万物伏匿，藏不可得。

**既济**：心多畏恶，时愁自惧。虽有小咎，终无大悔。

**贲**：蹇裳涉河，流深渍衣。赖幸舟子，济脱无他。

**明夷**：登丘上山，对酒道观。终年卒岁，优福无患。

**无妄**：东邻嫁女，为王妃后。庄公筑馆，以尊王母。归于京师，季姜悦喜。

**随**：獮猴冠带，盗载非位。众犬共吠，麇走蹶足。

**噬嗑**：班马还师，以息劳疲。役夫忻喜，入户见妻。

**震**：佩玉累蕊，无以系之。孤悲独处，愁哀相忧。

**益**：扬花不时，冬实生危，忧多横贼。生不能服，昆仑之玉，所求必得。

**屯**：北山有枣，橘柚于聚。荷囊载香，盈我筐筥。

**颐**：危坐至暮，请求不得。膏泽不降，政戾民忒。

**复**：被服文德，升入大麓。四门雍肃，登受大福。

**姤**：释然远咎，辟患害早。田获三狐，以贝为宝。君子所在，安宁不殆。

**大过**：百川朝海，流行不止。路虽辽远，无不到者。

**鼎**：泥面乱头，忍耻少羞。日以削消，凶其自搯。

**恒**：羊头兔足，少肉不饱。漏囊败粟，利无所得。

**巽**：三人俱行，二人言北。伯仲欲南，少叔不得。中路分争，道鬭相贼。

**井**：载船渡海，虽深难咎。孙子俱在，不失其所。

**蛊**：黍稷禾稻，垂亩方好。中旱不雨，伤风病熇。

**升**：鸿飞循陆，公出不复。伯氏客宿。

**讼**：二人辇车，徙去其家。井沸釜鸣，不可安居。

**困**：桑芳将落，陨其黄叶。失势倾侧，如无所得。

**未济**：众神集聚，相与议语。南国虐乱，百姓愁苦。兴师征伐，更立贤主。

**解**：四马共辕，东上泰山。騂骧同力，无有重难。与君笑言。

**涣**：坐争立讼，纷纷匆匆。卒成祸乱，灾及家公。

**坎**：乘骝驾骊，东至于齐。遭遇仁友，送我以资，厚得利归。

**蒙**：赍贝赎狸，不听我辞。系于虎须，牵不得来。

**师**：蹇驴不才，俊骥失时。罢于沙丘，筋力劳尽。

**遯**：新田宜粟，上农得谷。君子惟好，以纡百福。

**咸**：三人辇车，乘入虎家。王母贪叨，盗我犁牛。

**旅**：三奇六耦，相随俱市。王孙善贾，先得利宝。居止不安，洪水为咎。

**小过**：阳不违德，高山多泽。颜子逐兔，未有所得。

**渐**：已动死连。商子扬沙，石流狐狢。扰军鼓振，吏士恐落。

**蹇**：阳虎胁主，使得不通。火离为殃，年谷病伤。

**艮**：巨虵大鰌，战于国郊。上下隔塞，逐君走逃。

**谦**：三妇同夫，忽不相思。志恒悲愁，颜色不怡。

**否**：龙马上山，绝无水泉。喉燋唇乾，口不能言。

**萃**：两目不明，日夺无光。胫足跛曳，不可以行，顿于丘旁。亡妾莫逐，嵬然独宿。

**晋**：凫舞鼓翼，嘉乐尧德。虞夏美功，要荒宾服。

**豫**：鹤盗我珠，逃于东都。鹄怒追求，郭氏之墟。不见武迹，反为患灾。

**观**：王母多福，天禄所伏。居之宠光，君子有福。

**比**：明伤之初，为穆出交，以谗复归。名曰竖牛，剥乱叔孙，喂于空丘。

**剥**：行触大忌，与司命牾。执囚束缚，拘制于吏。幽人有喜。

**坤**：从风纵火，荻芝俱死。三害集房，十子中伤。


