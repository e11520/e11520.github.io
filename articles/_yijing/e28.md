---
layout: book
title: 震 ䷲
---

[返回目录](./)

# 震 ䷲

**震：亨。震来虩虩，笑言哑哑。震惊百里，不丧匕鬯。**

《彖》曰：震，亨。震来虩虩，恐致福也。笑言哑哑，后有则也。震惊百里，惊远而惧迩也。出可以守宗庙社稷，以为祭主也。

《象》曰：洊雷，震；君子以恐惧修省。

**初九：震来虩虩，后笑言哑哑，吉。**

《象》曰：震来虩虩，恐致福也。笑言哑哑，后有则也。

**六二：震来厉，亿丧贝，跻于九陵，勿逐，七日得。**

《象》曰：震来厉，乘刚也。

**六三：震苏苏，震行无眚。**

《象》曰：震苏苏，位不当也。

**九四：震遂泥。**

《象》曰：震遂泥，未光也。

**六五：震往来厉，亿无丧，有事。**

《象》曰：震往来厉，危行也。其事在中，大无丧也。

**上六：震索索，视矍矍，征凶。震不于其躬，于其邻，无咎。婚媾有言。**

《象》曰：震索索，中未得也。虽凶无咎，畏邻戒也。

# 京氏易传：

震：分阴阳交互用事，属于木德，取象为雷，出自东方。《震》有声，故曰雷，雷能警于万物，为发生之始，故取东也。为动之主，为生之本，《易系》云：「帝出乎《震》。」与《巽》为飞伏。宗庙处上六，运数入丙子至辛巳。积算起辛巳至庚辰，土宫配吉凶，周而复始。五星从位起岁星，角宿从位降庚戌土。内外木上二象俱震。《易》曰：「震惊百里。」又云：「畏邻戒也。」取象为阳，配爻属阴，故曰：「阴阳交错而为《震》。」气候分数三十六，定吉凶于顷刻毫厘之末，无不通也，无不备也。阴阳交互，阳为阴，阴为阳，阴阳二气荡而为象，故初九三阴为《豫》。


# 焦氏易传：

**震之**

**乾**：陷涂溺水，火烧我履，忧患重累。

**夬**：三幸飞来，自我逢时。俱行先至，多得大利。

**大有**：河伯之功，九州攸同。载祀六百，光烈无穷。

**大壮**：夏台羑里，汤文厄处。鬼侯歠醢，岐人悦喜。

**小畜**：羊舌叔虎，野心善怒。黩货无厌，以灭其身。

**需**：刖根枯株，不生肌肤。病在于心，日以燋枯。

**大畜**：月步日趍，周遍次舍。经历致远，无有难处。

**泰**：伴跳不远，心与言反。尼丘顾家，茅蕈朱茟。

**履**：谋疑八子，更相欺绐。管叔善止，不见邪期。

**兑**：马能负乘，见邑之野。并获粢稻，喜悦无咎。

**睽**：折臂接手，不能进酒。祈祀闲旷，神怒不喜。

**归妹**：

**中孚**：神鸟五彩，凤凰为主。集于山谷，使年岁育。

**节**：东行西步，失其次舍。乾侯野井，昭君丧居。

**损**：翕翕䡘䡘，稍颓崩颠。减其令名，身不得全。

**临**：画龙头颈，文章未成。甘言美语，说辞无名。

**同人**：朝露不久，为恩惠少。膏润欲尽，咎在枯槁。

**革**：登昆仑，入天门。过糟丘，宿玉泉。问惠欢，见欣君。

**离**：持心瞿目，善数摇动。自东徂西，不安其处。散涣府藏，无有利得。

**丰**：旃裘膻国，文礼不饰。跨马控弦，伐我都邑。

**家人**：践履危难，脱厄去患。入福喜门，见悔大君。

**既济**：𪙨𪙨啮啮，贫鬼相责。无有欢怡，一日九结。

**贲**：四隤不安，兵革为患。掠我妻子，家履饥寒。

**明夷**：列女无夫，闵思苦忧。齐子无良，使我心愁。

**无妄**：日中为市，各抱所有，交易赀贿，函珠怀宝。心悦欢喜。

**随**：江河淮海，天之奥府。众利所聚，可以富有，好乐喜友。

**噬嗑**：旁行不远，三里复反。心多畏恶，日中止舍。

**震**：枯瓠不朽，利以济舟。渡逾河海，无有溺忧。

**益**：灾䖝为贼，害我稼穑。尽禾殚麦，秋无所得。

**屯**：扬水潜凿，使君洁白。衣素附珠，游戏皋沃。得其所愿，心志娱乐。

**颐**：阳明失时，阴凝为忧。主君哀泣，丧其元侯。

**复**：载金贩狗，利弃我走。藏匿渊底，折晦为咎。

**姤**：龙马上山，焦无水泉。喉燋唇乾，渴不能言。

**大过**：年衰岁暮，精魂游去。形容消枯，丧子恩呼。

**鼎**：体重飞难，未能越关。不啻留垣，上下墟塞，心不遑安。

**恒**：老狼白獹，长尾大胡。前颠却踬，无有利得。

**巽**：心得所好，口常为笑。公孙蛾眉，鸡鸣乐夜。

**井**：蝃蝀充侧，佞人所惑。女谒横行，正道壅塞。

**蛊**：不虞之患，祸生无门。奄然暴卒，病伤我心。

**升**：王孙季子，相与为友。明允笃诚，升擢荐举。

**讼**：府藏之富，王以赈贷。捕鱼河海，笱网多得。

**困**：六明并照，政纪有统。秦楚战国，民受其咎。

**未济**：白日扬光，雷车避藏。云雨不行，各止其乡。

**解**：胡俗戎狄，太阴所积。固冰冱寒，君子不存。

**涣**：高飞视下，贪叨所在。腐臭为患，害于躬身。

**坎**：少无功绩，老困失福。跂行徙倚，不知所立。

**蒙**：众鸟所翔，中有大怪，九身无头。魂惊魄去，不可以居。

**师**：一茎九缠，更相牵挛。宿明俯仰，不得东西。请献当报，日中被刑。

**遯**：背地相憎，心志不同。如火与金，君猛臣慢。虎行兔伏。

**咸**：赍贝赎狸，不听我辞。系于虎须，牵不得来。

**旅**：被发八十，慕德献服。边鄙不耸，以安王国。

**小过**：石门晨启，荷蒉疾贫。遁世隐居，竟不逢时。

**渐**：孔德如玉。出于幽谷，飞上高木，鼓其羽翼。辉光照国。

**蹇**：蚁封户穴，大雨将集。鹊起数鸣，牝鸡叹室。相薨雄父，未到在道。

**艮**：玄黄虺隤，行者劳罢。役夫憔悴，逾时不归。

**谦**：三人北行，大见光明。道逢淑女，与我骥子。

**否**：蚍蜉载盆，不能上山。摇推跌跋，顿伤其颜。

**萃**：春生孳乳，万物繁炽。君子所集，祸灾不至。

**晋**：牙孽生齿，螳蜋启户。幽人利贞，鼓翼起舞。

**豫**：金精耀怒，带钧通午。徘徊高库，宿于木下。两虎相拒，弓弩满野。

**观**：缺破不成，胎卵不生，不见兆形。

**比**：耋老鲐背，齿牙动摇。近地远天，下入黄泉。

**剥**：喜来如云，嘉福盈门。众才君子，举家蒙欢。

**坤**：旦生夕死，名曰婴鬼，不可得视。


