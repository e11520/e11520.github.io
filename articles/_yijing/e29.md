---
layout: book
title: 益 ䷩
---

[返回目录](./)

# 益 ䷩

**益：利有攸往，利涉大川。**

《彖》曰：益，损上益下，民说无疆，自上下下，其道大光。利有攸往，中正有庆。利涉大川，木道乃行。益动而巽，日进无疆。天施地生，其益无方。凡益之道，与时偕行。

《象》曰：风雷，益；君子以见善则迁，有过则改。

**初九：利用为大作，元吉，无咎。**

《象》曰：元吉无咎，下不厚事也。

**六二：或益之，十朋之龟弗克违，永贞吉。王用享于帝，吉。**

《象》曰：或益之，自外来也。

**六三：益之用凶事，无咎。有孚中行，告公用圭。**

《象》曰：益用凶事，固有之也。

**六四：中行，告公从。利用为依迁国。**

《象》曰：告公从，以益志也。

**九五：有孚惠心，勿问元吉。有孚惠我德。**

《象》曰：有孚惠心，勿问之矣。惠我德，大得志也。

**上九：莫益之，或击之，立心勿恒，凶。**

《象》曰：莫益之，偏辞也。或击之，自外来也。

# 京氏易传：

益：天地不交曰《否》，六二、阴上柔刚，九四、下降积阴，故为《益》。《易》曰：「损上益下。」雷动风行，男下女上，阳益阴，君益于民之仰也。互见《坤》，《坤》道柔顺，又外见《艮》。《艮》止阳益，阴止于阳，柔道行也，与《震》为飞伏。六三、三公居世，上九、宗庙为应，建始甲辰至己酉，积算起己酉至戊申，周而复始，土金入《震》、《巽》。五星从位起岁星，计宿从位降庚辰，分气候二十八，阴阳二木合金土配象，四时运转，六位交分，休废旺生，吉凶见乎动爻，配日月星辰进退，运气升降，复当何位？适变于外，阴入阳爻，二象健而动，属于天地也。阴阳相荡，次降入天雷《无妄》卦。


# 焦氏易传：

**益之**

**乾**：下堂出门，东至九山。逢福值喜，得其安闲。

**夬**：

**大有**：一妇六夫，乱扰不治。张王季疾，莫适为公。政道壅塞，周君失邦。

**大壮**：罍尊重席，命我嘉客。福佑久长，不见祸殃。

**小畜**：鸿飞戾天，避害紫渊。虽有锋门，不能危身。

**需**：四目相视，稍近同机。日昳之后，见吾伯姊。

**大畜**：和气相薄，膏润津泽，生我嘉谷。

**泰**：江汉上游，政逆民忧。阴伐其阳，雄受其殃。

**履**：平国不君，夏氏作乱。乌号窃发，灵公陨命。

**兑**：福德之士，欢悦日喜。夷吾相桓，三归为臣，赏流子孙。

**睽**：逐狐东山，水遏我前。深不可涉，失其后便。

**归妹**：

**中孚**：戴瓶望天，不见星辰。顾小失大，福逃庐外。

**节**：据斗运枢，顺天无忧，与乐并居。

**损**：桀跖恶人，使德不通。炎旱为殃，年谷大伤。

**临**：带季儿良，明知权兵。将师合战，敌不能当，赵魏以强。

**同人**：西诛不服，恃强负力。倍道趍敌，师走败覆。

**革**：雀行求粒，误入罟罭。赖仁君子，复脱归室。

**离**：因祸致福，喜盈其室。

**丰**：好战亡国，师不以律。称上殒坠，齐侯狠戾，其被灾祟。

**家人**：麒麟凤凰，善政得祥。阴阳和调，国无灾殃。

**既济**：操戟刺鱼，被发立忧，虎脱我衣，狼取我袍，亡马失财。

**贲**：甲乙丙丁，俱位我庭。三丑六子，入门见母。

**明夷**：当风奋翼，与鸟飞北。入我嘉国，见吾庆室。

**无妄**：水流趍下，遂成东海。求我所有，买鳝与鲤。

**随**：卷领遁世，仁德不害。三圣攸同，周国茂兴。

**噬嗑**：耳如惊鹿，不能定足。室家分散，各走匿窜。

**震**：龟厌江海，陆行不止。自令枯槁，失其都市，虽忧无咎。

**益**：文王四乳，仁爱笃厚。子畜十男，无有折夭。

**屯**：伯虎仲熊，德义渊闻。使敷五教，阴阳顺序。

**颐**：忧惊以除，祸不成灾，安全以来。

**复**：德施流行，利之四乡。雨师洒道，风伯逐殃。巡狩封禅，以告成功。

**姤**：土阶明堂，礼让益兴。雄二相得，使民无疾。

**大过**：坚冰黄鸟，常哀悲愁。不见白粒，但覩藜蒿。数惊鸷鸟，飘为我忧。

**鼎**：仁德孔明，患祸不伤。期誓不至，室人衘恤。

**恒**：鹿得美草，鸣呼其友。九族和睦，不忧饥乏。

**巽**：天地闭塞，仁智隐伏，商旅不行，利润难得。

**井**：六目騤騤，各欲有至。专止未装，俟侍旦明。

**蛊**：去患脱厄，安无怵惕。上福喜堂，见我欢悦。

**升**：讽德诵功，美周盛隆。加其旦辅，光济冲人。

**讼**：随时逐便，不失利门。多获得福，富于封君。

**困**：盗窃灭身，贰母不亲。王后无党，毁其宝灵。

**未济**：两人俱醉，相与悖戾。心乖不同，争讼匈匈。

**解**：狐狸雉兔，畏人逃去。分走窜匿，不知所处。

**涣**：上无飞鸟，下乏走兽。乱扰未治，民劳于事。

**坎**：翕翕䡘䡘，实坠崩颠。灭其命身。

**蒙**：饮酒醉酣，跳起争鬭。手足纷挐，伯伤仲僵，东家治丧。

**师**：陇西冀北，多见骏马。去如焱扬，害不能伤。

**遯**：出门得堂，不逢祸殃。入户自若，不见矛戟。

**咸**：佳居千里，不见河海，无有鱼市。

**旅**：鹿在泽陂，豺伤其麑，泣血独哀。

**小过**：月削日衰，工女下机。宇宙灭明，不见三光。

**渐**：伯仲言留，叔子云去。虽自无咎，主母大喜。

**蹇**：丑戌亥子，饥馑前生。阴阳暴客，水绝我食。

**艮**：孤独特处，莫依为辅，心劳志苦。

**谦**：配合相迎，利之四乡。昏以为期，明星煌煌。欣喜爽泽，所言得当。

**否**：东家杀牛，闻臭腥臊。神怒不顾，命衰绝周。亳社灾烧，妄夷诛愁。

**萃**：送金出门，并失玉丸。往来井上，破瓮坏盆。

**晋**：鸣鸿俱飞，北就鱼池。鳝鲔鰋鲤，多饶所有。一笱获两，利之过倍。

**豫**：猿堕高木，不踒手足。握金怀玉，还归其室。

**观**：鹄思其雄，欲随凤东。顺理羽翼，出次须日。中留北邑，复反其室。

**比**：白龙黑虎，起伏俱怒。蚩尤败走，死于鲁首。

**剥**：蹑华颠，观浮云。风不摇，雨不薄。心安吉，无患咎。

**坤**：城上有乌，自名破家。招呼鸩毒，为国患灾。


