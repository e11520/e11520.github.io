---
layout: book
title: 革 ䷰
---

[返回目录](./)

# 革 ䷰

**革：巳日乃孚，元亨利贞，悔亡。**

《彖》曰：革，水火相息，二女同居，其志不相得，曰革。巳日乃孚；革而信也。文明以说，大亨以正，革而当，其悔乃亡。天地革而四时成，汤武革命，顺乎天而应乎人，革之时大矣哉！

《象》曰：泽中有火，革；君子以治历明时。

**初九：巩用黄牛之革。**

《象》曰：巩用黄牛，不可以有为也。

**六二：巳日乃革之，征吉，无咎。**

《象》曰：巳日革之，行有嘉也。

**九三：征凶，贞厉，革言三就，有孚。**

《象》曰：革言三就，又何之矣。

**九四：悔亡，有孚改命，吉。**

《象》曰：改命之吉，信志也。

**九五：大人虎变，未占有孚。**

《象》曰：大人虎变，其文炳也。

**上六：君子豹变，小人革面，征凶，居贞吉。**

《象》曰：君子豹变，其文蔚也。小人革面，顺以从君也。

# 京氏易传：

革：二阴虽交，志不相合，体积阴柔，爻象刚健，可以革变。《兑》上《离》下，务上下积阴，变改之兆，成物之体，故曰《革》。易云：「君子豹变，小人革面。」与《兑》为飞伏，诸侯当世，见元士。九五、六二为履正位，天地革变，人事随而更也。建始丁亥至壬辰，水土配位，积算起壬辰至辛卯，周而复始。五星从位起镇星，室宿从位降丁亥。分气候三十六，其数起元首。上金下火，金积水而为器，火变生而为熟，生熟禀气于阴阳，革之于物，物亦化焉。《易》云：「巳日乃孚。」阴阳更始，动以见吉凶。动以柔当位，刚会之光大，革变于《丰》。


# 焦氏易传：

**革之**

**乾**：高原峻山，陆土少泉。草木林麓，嘉得所蓄。

**夬**：骐骥绿耳，章明造父。伯夙奉献，襄续厥绪，佐文成伯，为晋元辅。

**大有**：南山之阳，华叶锵锵。嘉乐君子，为国宠光。

**大壮**：持心惧怒，善数摇动。不安其处，散灾府藏，无有利得。

**小畜**：子车针虎，善人危殆。黄鸟悲鸣，伤国无辅。

**需**：太王为父，王季孝友。文武圣明，仁政兴起。旦隆四国，载福绥厚。

**大畜**：天门开辟，牢户寥廓，桎梏解脱，拘囚纵释。

**泰**：罗网四张，鸟无所翔。伐征困极，饥穷不食。

**履**：两目失明，日暮无光。胫足跛步，不可以行，顿于丘傍。

**兑**：三羊群走，雉兔惊骇。非所畏惧，自令劳苦。

**睽**：久阴霖雨，泥涂行潦。商人休止，市空无宝。

**归妹**：

**中孚**：精诚所在，神为人辅。德教之中，弥世长久。三圣乃兴，多受福祉。

**节**：姬姜雅叔，三人偶食。论仁义福，以安王室。

**损**：噂噂所言，莫如我垣。欢乐坚固，可以长安。

**临**：鼻移在项，枯叶伤生。下朽上荣，家扰不宁，失其金城。

**同人**：疾贫望幸，使伯行贩。开牢择羊，多得大䍧。

**革**：马服长股，宜行善市。蒙佑谐偶，获金五倍。

**离**：逃颈见足，身困不辱。欲隐避仇，为害所贼。

**丰**：杜飞门启，忧患大解，不为身祸。

**家人**：吾有八人，信允笃诚，为尧所举。

**既济**：孤独特处，莫依为辅，心劳志苦。

**贲**：亥午相错，败乱绪业，民不得作。

**明夷**：禄如周公，父子俱封。

**无妄**：双凫俱飞，欲归稻池。经涉雚泽，为矢所射，伤我胸臆。

**随**：目瞤足动，喜如其愿，举家蒙宠。

**噬嗑**：倒基败宫，重舌作凶。被发长夜，迷乱相误，深亡吉居。

**震**：子锄执麟，《春秋》作元。阴圣将终，尼父悲心。

**益**：懿公浅愚，不深受谋。无援失国，为狄所贼。

**屯**：忧祸解除，喜至庆来。坐立欢门，与乐为邻。

**颐**：尼父孔丘，善钓鲤鱼。罗钓一举，得获万头，富我家居。

**复**：秋冬探巢，不得鹊鶵。衘指北去，愧我少姬。

**姤**：驾车入里，求鲜鲂鲤。非其肆居，自令后市。

**大过**：彭君为妖，暴龙作灾。盗尧衣裳，聚跖荷兵。青禽照夜，三日夷亡。

**鼎**：乌孙氏女，深目黑丑。嗜欲不同，过时无耦。

**恒**：三人俱行，北求大䍧。长孟病足，倩李负囊。柳下之贞，不失我粮。

**巽**：兔聚东廊，众犬俱猎。围缺不成，无所能获。

**井**：水为火壮，患厌不起。季伯夜行，与喜相逢。

**蛊**：鹰鹞欲食，雉兔困急。逃头见尾，为害所贼。

**升**：仗鸠负装，醉卧道傍。不知何公，窃我锦囊。

**讼**：临河求鲤，燕婉失饵。屏气摄息，不得鲤子。

**困**：登昆仑，入天门，过糟丘，宿玉泉，同惠欢，见欣君。

**未济**：顾望登台，意常欲逃，贾辛丑恶，妻不安夫。

**解**：马蹄踬车，妇恶破家。青蝇污白，恭子离居。

**涣**：羽翮病伤，无以为强。宋公德薄，败于水泓。

**坎**：华言风语，乱相狂误。终无凶事，安宁如故。

**蒙**：殊类异路，心不相慕。牝牛牡猳，鳏无室家。

**师**：买利求福，莫如南国。仁德所在，金玉为宝。

**遯**：退飞见祥，伤败毁坠。守小失大，功名不遂。

**咸**：无足断跟，居处不安。凶恶为残。

**旅**：石门晨开，荷蒉疾贫。遁世隐居，竟不逢时。

**小过**：岐周海隅，独乐不忧。可以避难，全身保才。

**渐**：天马五道，炎火久处。往来上下，非文钓已。衣衰丝麻，相随在歌，凶恶如何。

**蹇**：无足断跟，居处不安，凶恶为残。

**艮**：灼火泉原，钓鲂山巅。鱼不可得，炭不可燃。

**谦**：东壁馀光，数暗不明。主母嫉妬，乱我业事。

**否**：伯夷叔齐，贞廉之师。以德防患，忧祸不存。

**萃**：求麞嘉乡，恶地不行。道止中迁，复反其床。

**晋**：牵尾不前，逆理失臣。惠朔以奔。

**豫**：迷行晨夜，道多湛露。瀸我袴襦，重不可涉。

**观**：飞不远去，法为罔待，禄养未富。

**比**：白虎赤愤，闚观王庭。宫阙被甲，大小出征。天地烦愦，育不能婴。

**剥**：野麋畏人，俱入山谷。命短不长，为虎所得，死于牙腹。

**坤**：一门二关，结缉不便。峻道异路，日暮不到。


