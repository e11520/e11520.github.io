---
layout: book
title: 大过 ䷛
---

[返回目录](./)

# 大过 ䷛

**大过：栋桡，利有攸往，亨。**

《彖》曰：大过，大者过也。栋桡，本末弱也。刚过而中，巽而说行，利有攸往，乃亨。大过之时大矣哉！

《象》曰：泽灭木，大过；君子以独立不惧，遯世无闷。

**初六：藉用白茅，无咎。**

《象》曰：藉用白茅，柔在下也。

**九二：枯杨生稊，老夫得其女妻，无不利。**

《象》曰：老夫女妻，过以相与也。

**九三：栋桡，凶。**

《象》曰：栋桡之凶，不可以有辅也。

**九四：栋隆，吉；有它吝。**

《象》曰：栋隆之吉，不桡乎下也。

**九五：枯杨生华，老妇得士夫，无咎无誉。**

《象》曰：枯杨生华，何可久也。老妇士夫，亦可丑也。

**上六：过涉灭顶，凶，无咎。**

《象》曰：过涉之凶，不可咎也。

# 京氏易传：

大过：阴阳代谢，至于游魂。《系》云：「精气为物，游魂为变。」是故知鬼神之情状，互体象《乾》，以金土定吉凶，去本末，取二五为过之功，与《坎》为飞伏。降诸侯，立元首，元士居应上，建丙戌至辛卯，积算起辛卯至庚寅，周而复始。五星从位起荧惑，箕宿从位降丁亥，阴阳相荡，至极则反，反本及末于游魂，分气候三十六，阳入阴，阴阳交互，反归于本曰归魂，降《随》卦。


# 焦氏易传：

**大过之**

**乾**：日在北陆，阴蔽阳目。万物空虚，不见长育。

**夬**：

**大有**：马踬车伤，长舌破家。东关二五，晋君出走。

**大壮**：赤帝悬车，废职不朝。叔带之灾，居于泛庐。

**小畜**：西邻少女，未有所许。志如委衣，不出房户。心无所处，傅母何咎？

**需**：大树之子，百条共母。当夏六月，枝叶盛茂。鸾鸟以庇，召伯避暑。翩翩偃仰，甚得其所。

**大畜**：车马病伤，不利越乡。幽人元亨，去晦就明。

**泰**：当年少寡，独与孤处。鸡鸣犬吠，无敢谁者。我生不辰，独婴寒苦。

**履**：狗吠夜惊，履鬼头颈。危者弗倾，患灭不成。

**兑**：栵洁缧缧，结缔难解。嫫母衒嫁，媒不得坐，自为身祸。

**睽**：忧不为患，福在堂门。使吾偃安。

**归妹**：畜水得时，以备火灾。柱车绊马，郊行出旅，可以无咎。

**中孚**：抱璞怀玉，与桀相触。诎坐不中，道无良人。

**节**：朝霁暮霞，瀸我衣襦。退无得牛。

**损**：过时历月，役夫顦顇。处子叹室，思我伯叔。

**临**：六家作权，公室剖分。阴制其阳，唐叔失明。

**同人**：乘龙南游，夜过糟丘。脱厄无忧。矰绝弩伤，羿不得羹。

**革**：从猬见虎，虽危不殆。终已无咎。

**离**：忧凶为残，使我不安。从之南国，以除心疾。

**丰**：岁暮花落，君衰于德。劳宠损坠，阴夺其室。

**家人**：推辇上山，高仰重难。终日至暮，不见阜巅。

**既济**：载馈如田，破锄失食。苗秽不辟，独饥于年。

**贲**：婴孩求乳，母归其子，黄麑欢喜。

**明夷**：逐雁南飞，马疾牛罢。不见鱼池，失利忧危。牢户之冤，脱免无患。

**无妄**：风怒漂水，女惑生疾。阳失其服，阴孽为贼。

**随**：瀺瀺浞浞，涂泥至毂。马泞不进，虎啮我足。

**噬嗑**：牧羊稻园，闻虎喧欢。危惧喘息，终无祸患。

**震**：利在北陆。寒苦难得。忧危之患，福为道门。商叔生存。

**益**：太微复明，说升傅岩。乃称高室，疾在头颈。和不能生，灭其令名。

**屯**：涉涂履危，不利有为。安坐垂裳，乃无灾殃。门户自开，君忧不昌。

**颐**：三奇六耦，各有所主。周南召南，圣人所在。德义流行，民悦以喜。

**复**：出入无时，忧祸为灾。行人失牛，利去不来。老马少驹，勿与久居。

**姤**：东乡烦烦，相与笑言。子般鞭荦，圉人作患。

**大过**：典册法书，藏阁兰台。虽遭乱溃，独不遇灾。

**鼎**：履素行德，卒蒙佑福。与尧侑食，君子有息。

**恒**：宜行贾市，所聚必倍。载喜抱子，与利为市。

**巽**：仲春巡狩，东见群后。昭德允明，不失其所。

**井**：贼仁伤德，天怒不福。斩刈宗社，失其宇守。

**蛊**：胶车驾东，与雨相逢。故革懈惰，颓轮独坐。忧不为祸。

**升**：虾䗫群聚，从天请雨。云雷疾聚，应时辄下。得其愿所。

**讼**：秉钺执殳，挑战先驱。不从元帅，败破为忧。

**困**：大步上车，南到喜家。送我貂裘，与福载来。

**未济**：甘露醴泉，太平机关。仁德咸应，岁乐民安。

**解**：高山之巅，去谷亿千。虽有兵寇，足以自守。

**涣**：乌鸣庭中，以戒灾凶。重门击柝，备忧暴客。

**坎**：坐争立讼，纷纷怱怱。卒成祸乱，灾及家公。

**蒙**：阳失其纪，枯木复起。秋叶冬华，君不得息。

**师**：启室开关，逃得释冤。夏台羑里，汤文悦喜。

**遯**：坐席未温，忧来扣门。逾墙北走，兵交我后。脱于虎口。

**咸**：爱我婴女，牵引不与。冀幸高贵，反得不兴。

**旅**：夏贩蔡悲，千里为市。黄叶殪郁，利得无有。

**小过**：两心相悦，共其柔筋。夙夜在公，不离房中。得君子意。

**渐**：台骀昧子，明知地理。障泽宣流，封君河水。

**蹇**：春桃始华，季女宜家。受福多年，男为邦君。

**艮**：四蹇六盲，足痛难行。终日至暮，不离其乡。

**谦**：瓜葩匏实，百女同室。苦醯不熟，未有妃合。

**否**：无道之君，鬼哭其门。命与下国，绝得不食。

**萃**：

**晋**：子畏于匡，厄困陈蔡。明德不危，竟自免害。

**豫**：晨风文翰，大举就温。昧过我邑，羿无所得。

**观**：去室离家，来奔大都。火息复明，姬伯以昌。商人失功。

**比**：衰灭无成，渊溺在倾。狗吠夜惊，家乃不宁。枯者复华，幽人无忧。

**剥**：廓落失业，跨祸度福，利无所得。

**坤**：鬼泣哭社，悲商无后。甲子昧爽，殷人绝祀。


