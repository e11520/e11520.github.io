---
layout: book
title: 损 ䷨
---

[返回目录](./)

# 损 ䷨

**损：有孚，元吉，无咎，可贞，利有攸往。曷之用，二簋可用享。**

《彖》曰：损，损下益上，其道上行。损而有孚，元吉，无咎，可贞，利有攸往。曷之用？二簋可用享；二簋应有时。损刚益柔有时，损益盈虚，与时偕行。

《象》曰：山下有泽，损；君子以惩忿窒欲。

**初九：巳事遄往，无咎，酌损之。**

《象》曰：巳事遄往，尚合志也。

**九二：利贞，征凶，弗损，益之。**

《象》曰：九二利贞，中以为志也。

**六三：三人行，则损一人；一人行，则得其友。**

《象》曰：一人行，三则疑也。

**六四：损其疾，使遄有喜，无咎。**

《象》曰：损其疾，亦可喜也。

**六五：或益之，十朋之龟弗克违，元吉。**

《象》曰：六五元吉，自上佑也。

**上九：弗损益之，无咎，贞吉，有攸往，得臣无家。**

《象》曰：弗损益之，大得志也。

# 京氏易传：

损：泽在山下，卑险于山，山高处上，损泽益山，成高之义，在于六三。在臣之道，奉君立诚。《易》云：「损下益上。」与《兑》为飞伏，三公居世，宗庙。建始癸巳至戊戌，积算起戊戌至丁酉，周而复始。五星从位起太阴，觜宿从位降丁丑。土星入卦配吉凶，阴阳相荡，位不居。六爻有吉凶，四时变更，不可执一以为规。分气候二十八，阴阳升降，次《艮》入《离》，见《睽》之象，《损》益六爻，刚长阴，次入火泽《睽》卦。


# 焦氏易传：

**损之**

**乾**：鲤鲋鲔鰕，𠢳福多鱼。资所有无，富我邦家。

**夬**：蓄积有馀，粪土不居。美哉轮奂，出有高车。

**大有**：遂忧除殃，污泥生梁，下田为汪。

**大壮**：行触天纲，马死车伤。身无憀赖，困穷乏粮。

**小畜**：从足去域，飞入陈国。有所畏避，深藏邃匿。

**需**：水流趋下，逯至东来。求我所有，买鲂与鲤。

**大畜**：婴儿孩笑，未有所识。彼童而争，乱我政事。

**泰**：夏麦麸䵃，霜击其芒。病君败国，使年大伤。

**履**：海为水宗，聪明且圣。百流归德，无有叛逆，常饶优足。

**兑**：两罝同室，兔无谁告，与狂相触，蒙我以恶。

**睽**：府藏之富，王以赈贷。捕鱼河海，苟罔多得。

**归妹**：

**中孚**：邻不我顾，而望玉女。身疾疮癞，谁肯媚者？

**节**：阳春长日，万物华实，乐有利福。

**损**：路多枳棘，步刺我足。不利孤客，为心作毒。

**临**：元吉无咎，安宁不殆。

**同人**：乐仁上德，东邻慕义，来安吾国。

**革**：山陵四塞，遏我迳路。欲前不得，复还故处。

**离**：戴尧扶禹，松乔彭祖。西过王母，道路夷易，无敢难者。

**丰**：堂祥上楼，与福俱居。席地妃治，国安无忧。

**家人**：有人追亡，鸟言所匿，不旅日得。

**既济**：狼虎之乡，日争凶讼。受性贪饕，不能容纵。

**贲**：婴儿求乳，慈母归子。黄麑悦喜，得见甘饱。

**明夷**：穆违百里，使孟奋武。将军师战，败于淆口。

**无妄**：雄狐绥绥，登山崔嵬。昭告显功，大福允兴。

**随**：比目四翼，来安我国。福善上堂，与我同床。

**噬嗑**：河伯娶妇，东山氏女。新婚三日，浮云洒雨。露我菅茅，万家之佑。

**震**：晨夜惊骇，不知所止。皇母相佑，卒得安处。

**益**：雨师娶妇，黄岩季子。成礼既婚，相呼面南。膏泽应时，年丰大喜。

**屯**：羊肠九萦，相推稍前。止须王孙，乃能上天。

**颐**：十丸同投，为雉所维。独得跳脱，完全不亏。

**复**：多载重负，损弃于野。予无稚子，但自劳苦。

**姤**：重门击柝，介士守护。终有他道，虽惊不惧。

**大过**：狐济濡尾，求橘得枳。季妣怀悔，鲍舍鱼臭。

**鼎**：一指食肉，口无所得。舌嚵于腹。

**恒**：良天孔姬，胁悝登台。乐季不扶，叔辄走逃。

**巽**：太姒文母，乃生圣子。昌发受命，为天下主。

**井**：秦失其鹿，疾走先得。勇夫慕义，君子变服。

**蛊**：乘牛逐骥，日暮不至。路宿多畏，亡其騂骓。

**升**：秋隼冬翔，数被严霜。甲兵当庭，万物不生。雄犬夜鸣，民扰以惊。

**讼**：春栗夏枣，少鲜希有。斗千石万，贵不可贩。

**困**：招祸致凶，来螫我邦。痛在手足，不得安息。

**未济**：阴注阳疾，水离其室。舟楫大作，伤害黍稷。民饥于食，亦病心腹。

**解**：凫过稻庐，甘乐广鰌。虽惊不去，田畯怀忧。

**涣**：桃雀窃脂，巢于小枝。动摇不安，为风所吹。寒恐悚栗，常忧殆危。

**坎**：跌足息肩，所忌不难。金城铜郭，以铁为关。藩屏周卫，安止无患。

**蒙**：四手共身，莫失所闲。更相放接，动失事便。

**师**：旦往暮还，相佑与聚，无有凶患。

**遯**：天之所予，福禄常在，不忧危殆。

**咸**：京庾积聚，黍稷以极。行者疾至，可以厌饱。

**旅**：禹召诸神，会稽南山。执玉万国，天下康安。

**小过**：涸旱不雨，泽竭无流。鱼鳖乾口，皇天不忧。

**渐**：呼精灵来，魄生无忧。疾病愈瘳，解我患愁。

**蹇**：鸿飞遵陆，公归不复，伯氏客宿。

**艮**：豺狼所言，语无成全。误我白马，使乾口来。

**谦**：暗昧冥语，转相诖误。鬼魅所居，谁知卧处。

**否**：秋隼冬翔，数被严霜。雄父夜鸣，家忧不宁。

**萃**：大都王市，稠人多宝。公孙宜贾，其贷万倍。

**晋**：铅刀攻玉，坚不可得。尽我筋力，胝蠒为疾。

**豫**：南历玉山，东入玉关。登上福堂，饮万岁浆。

**观**：奋翅鼓翼，翱翔外国。逍遥徙倚，来归温室。

**比**：大虵当路，使季畏惧。汤火之灾，切直我肤。赖其天幸，归于生庐。

**剥**：贫鬼守门，日破我盆。毁罂伤瓶，空虚无子。

**坤**：景星照堂，麟游凤翔。仁施大行，颂声作兴。征者无明，失其宠光。


