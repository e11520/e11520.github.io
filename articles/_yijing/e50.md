---
layout: book
title: 咸 ䷞
---

[返回目录](./)

# 咸 ䷞

**咸，亨，利贞，取女吉。**

《彖》曰：咸，感也。柔上而刚下，二气感应以相与，止而说，男下女，是以亨利贞，取女吉也。天地感而万物化生，圣人感人心而天下和平，观其所感，而天地万物之情可见矣。

《象》曰：山上有泽，咸，君子以虚受人。

**初六，咸其拇。**

《象》曰：咸其拇，志在外也。

**六二，咸其腓，凶，居吉。**

《象》曰：虽凶居吉，顺不害也。

**九三，咸其股，执其随，往吝。**

《象》曰：咸其股，亦不处也。志在随人，所执下也。

**九四，贞吉，悔亡，憧憧往来，朋从尔思。**

《象》曰：贞吉悔亡，未感害也。憧憧往来，未光大也。

**九五，咸其脢，无悔。**

《象》曰：咸其脢，志末也。

**上六，咸其辅颊舌。**

《象》曰：咸其辅颊舌，滕口说也。

# 京氏易传：

咸：山下有泽，虚己畜物。阳中积阴，感于物也。阳下于阴，男女之道。内外相应，感类于象也。六二、待聘，九五、见召，二气交感，夫妇之道，体斯合也。《易》曰：「《咸》、感也。」「利，取女吉。」与《艮》为飞伏。九三、三公居世，上六、宗庙为应，建始戊午至癸亥，积算起癸亥至壬戌，周而复始，火土入《艮》、《兑》。五星从位起荧惑，柳宿从位降丙申，分气候三十六。土上见金，母子气合，阴阳相应，刚柔定位，吉凶随爻。受气，出则吉，刑则凶。阴阳等降入外险止于内象，为山水《蹇》卦。


# 焦氏易传：

**咸之**

**乾**：十窗多明，道里通利，仁智君子，国安不僵。

**夬**：聋瞢暗瞢，跛倚不行，坐尸争骸，身被火灾，因其多忧。

**大有**：养幼新婚，未能出门，登宋望齐，不见太师。

**大壮**：尧舜在国，阴阳和得。涿聚衣常，晋人无殃。

**小畜**：谩诞不成，倍梁灭文，许人卖牛，三失争之，失利后时，公孙怀忧。

**需**：入宇多悔，耕石不富，衡门屡空，使士失意。

**大畜**：千仞之墙，祸不入门。金笼铁䟽，利以辟兵。欲南上阪，转万不转，还车复反。

**泰**：狗吠非主，狼虎夜扰，惊我东西，不为家咎。

**履**：南国凶饥，民食糟糠，少子困捕，利无所得。

**兑**：甘露醴泉，太平机关，仁德感应，岁乐民安。

**睽**：出门上堂，从容牖房，不失其常，天牢北户，劳者忧苦。

**归妹**：

**中孚**：三头六月，道畏难宿，寒苦之国，利不可得。

**节**：豕生鱼鲂，鼠舞庭堂，雄佞施毒，上下昏荒，君失其邦。

**损**：合欢之国，嘉喜我福，东岳西山，朝齐成恩。

**临**：祝驼王孙，能事鬼神，节用绥民，卫国以存，飨我旨酒，眉寿多年。

**同人**：以鹿为马，欺误其主，闻言不信，三口为咎，黄龙三子，中乐不殆。

**革**：朝鲜之地，箕子所保，宜家宜人，业处子孙。

**离**：一身三口，语无所主。东西南北，迷惑失道。

**丰**：乱君之门，佐鬭伤跟，营私贪禄，身为悔残，东下泰山，见我所欢。

**家人**：凯风无母，何恃何怙？幼孤弱子，为人所咎。

**既济**：文君之德，仁义致福，年无胎夭，国富民实，君子在室，曾累益恩。

**贲**：雄狐唯唯，登上山嵬，昭告显功，大福允兴。

**明夷**：申酉脱服，牛马休息。君子以安，劳者得欢。

**无妄**：男女合室，二姓同食。婚姻孔云，宜我孝孙。

**随**：鸇鸠徙巢，西至平州，遭逢雷电，破我苇芦，室家饥寒，思吾故初。

**噬嗑**：枯树不花，空渊无鱼，蕉鸟飞翔，利弃我去。

**震**：叔迎伯兄，遇卷在阳，君子季姬，并坐鼓簧。

**益**：耕石不生，弃礼无名，缝衣失针，襦袴不成。

**屯**：鸟鸣呼子，哺以酒脯，高楼水处，来归其母。

**颐**：华言风语，自相诖误，终无凶事，安宁如故。

**复**：大椎破毂，长舌乱国，床笫之言，三世不安。

**姤**：长生太平，仁政流行，四方归德，社稷康荣。

**大过**：泛泛柏舟，流行不休。耿耿寤寐，公怀大忧，仁不遇时，退隐穷居。

**鼎**：昔忧解笑，故贪今富，载策履善，与福俱遇。

**恒**：南行求福，与喜相得。封受上赏，鼎足辅国。

**巽**：鲂生淮郤，一转为百，周流四海，无有患恶。

**井**：望尚阿衡，太宰周公。藩屏汤武，立为王侯。

**蛊**：登高伤轴，上阪弃粟，贩盐不利，买牛折角。

**升**：南与凶俱，破车失襦，西行无袴，亡其宝赂。

**讼**：情懦行贾，远涉山阻，与旅为市，不危不殆，利得十倍。

**困**：空槽注器，豚彘不至，长弓祝鸡，雄父飞去。

**未济**：秋梁未成，无以至陈，水深难涉，使我不前。

**解**：常叶折冲，佐鬭者伤，暴臣失国，良臣破殃。

**涣**：采薇出车，鱼丽思初，上下从急，君子免忧。

**坎**：大尾小头，重不可摇。上弱下强，阴制其雄。

**蒙**：国马生角，阴孽萌作，变易常服，君失于宅。

**师**：梁破桥坏，水深多畏，陈郑之间，绝不得前。

**遯**：过时不归，苦悲雄惟。徘徊外国，与母分离。

**咸**：雌单独居，归其本巢，毛羽憔悴，志如死灰。

**旅**：慈母望子，遥思不已，久客外野，使我心苦。

**小过**：惊雀衘茅，以生孚乳，昆弟六人，姣好悌孝，各同心愿，和悦相乐。

**渐**：驾车入里，求鲜鲂鲤，非其肆居，自令失市。君子所在，安无危咎。

**蹇**：天厌周德，命与南国，以礼静民，兵革休息。

**艮**：顺风纵火，芝艾俱死，三官集房，十子中伤。

**谦**：王孙季子，相与为友，明允笃诚，升擢荐举。

**否**：望龙无目，不见手足，入水求玉，失其所欲。

**萃**：桀跖并处，民之愁苦，拥兵荷粮，战于齐鲁，合卺同牢，姬姜并居。

**晋**：周城之降，越裳夷通。疾病多祟，鬼哭其公，鸟子野心，宿客不同。

**豫**：山水暴怒，坏梁折柱。稽难行旅，留连愁苦。

**观**：九里十山，道却峻难，牛马不前，复反来还。

**比**：双凫俱飞，欲归稻池，经涉萑泽，为矢所射，伤我胸臆。

**剥**：哑哑笑喜，相与饮酒。长乐行觞，千秋起舞，拜受大福。

**坤**：心恶来怪，冲冲何惧？颜伯子骞，尼父圣母。


