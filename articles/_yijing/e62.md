---
layout: book
title: 比 ䷇
---

[返回目录](./)

# 比 ䷇

**比：吉。原筮元永贞，无咎。不宁方来，后夫凶。**

《彖》曰：比，吉也，比，辅也，下顺从也。原筮元永贞，无咎，以刚中也。不宁方来，上下应也。后夫凶，其道穷也。

《象》曰：地上有水，比；先王以建万国，亲诸侯。

**初六：有孚，比之，无咎。有孚盈缶，终来有它吉。**

《象》曰：比之初六，有他吉也。

**六二：比之自内，贞吉。**

《象》曰：比之自内，不自失也。

**六三：比之匪人。**

《象》曰：比之匪人，不亦伤乎！

**六四：外比之，贞吉。**

《象》曰：外比于贤，以从上也。

**九五：显比，王用三驱，失前禽。邑人不诫，吉。**

《象》曰：显比之吉，位正中也。舍逆取顺，失前禽也。邑人不诫，上使中也。

**上六：比之无首，凶。**

《象》曰：比之无首，无所终也。

# 京氏易传：

比：反本复位，阴阳相定，六爻交互，一气在也。水在地上，九五居尊，万民服也。比亲于物，物亦附焉，原筮于宗，归之于众，诸侯列土，君上崇之，奉于宗祧，盟契无差，邦必昌矣，与《乾》为飞伏。归魂六之，三公居世，应上六宗庙，建始癸卯至戊申，积算。起荧惑，房宿从位降乙卯，分气候二十八。阴道将复，以阳为主，一阳居尊，群阴宗之。六爻交分，吉凶定矣。地道之义，妻道同也。臣之附君，比道成也。归魂复本，阴阳相成，万物生也，故曰：「坤生三女，《巽》《离》《兑》分长中下。」以阳求阴，《乾》之《巽》为长女。


# 焦氏易传：

**比之**

**乾**：继祖复宗，追明成康。光照万国，享世久长。

**夬**：五铣铁颐，仓库空虚。贾市无盈，与利为仇。

**大有**：挒洁累累，缔结难解。嫫母衒嫁，媒不得坐，自为身祸。

**大壮**：适戍失期，患生无聊。惧以发忧，发藏闭塞，邦国骚愁。

**小畜**：公子王孙，把弹挕丸。发辄有得，室家饶足。

**需**：黍稷醇醴，敬奉山宗。神嗜饮食，甘雨嘉降。黎庶蕃殖，独蒙福祉。

**大畜**：壅遏堤防，水不得行。火盛阳光，阴霓伏藏，退还其乡。

**泰**：长生无极，子孙千亿。柏柱载青，坚固不倾。

**履**：骊姬谗喜，与二嬖谋。谮杀恭子，贼害忠孝。申生以缢，重耳奔逃。

**兑**：四尾六头，为凶作妖；阴不奉阳，上失其明。

**睽**：城上有乌，自号破家。呼唤鸩毒，为国患灾。

**归妹**：一身两头，莫适其躯。乱不可治，孰为汤汉。

**中孚**：春鸿飞东，以马质金；利得十倍，重载归乡。

**节**：牙蘖生齿，室当启户；幽人利贞，鼓翼起舞。

**损**：二人异路，东趍西步。千里之行，不相知处。

**临**：府藏之富，王以赈贷。捕鱼河海，苟愿多得。

**同人**：仁智隐伏，麟不可得。龙蛇潜藏，虚居堂室。

**革**：同载共车，中道分去。丧我元夫，独为孤苦。

**离**：比目四翼，来安我国。福善上堂，与我同床。

**丰**：李耳汇鹊，更相恐怯。偃尔以腹，不能距格。

**家人**：懿公浅愚，不深受谋。无援失国，为狄所贼。

**既济**：精神消落，形骸丑恶；龉齚顿挫，枯槁腐蠹。

**贲**：两火争明，虽鬭不伤。分离且忍，全我弟兄。

**明夷**：元吉无咎，安宁不殆。时行则行，勿之有悔。

**无妄**：百足俱行，相辅为强。三圣翼事，王室宠光。

**随**：过时不归，雌雄苦悲。徘徊外国，与母分离。

**噬嗑**：苍梧郁林，道易利通。元龟象齿，宝贝南金，为吾福功。

**震**：出值凶灾，逢五赤头，跳言死格。扶杖伏听，不敢动摇。

**益**：纯服黄裳，载土以兴。德义茂生，天下归仁。

**屯**：取火流泉，钓鰟山颠。鱼不可得，火不肯燃。

**颐**：滕蛇乘龙，年岁饥凶，民食草蓬。

**复**：季去我东，发栉如蓬。展转空床，内怀忧伤。

**姤**：登昆仑，入天门。过糟丘，宿玉泉。问惠观，见仁君。

**大过**：铅刀攻玉，坚不可得。尽我筋力，胝蠒为候。

**鼎**：饮酒醉酗，跳跃争鬭。伯伤叔僵，东家治丧。

**恒**：牵尾不前，逆理失臣。忠莫往来，惠朔以奔。

**巽**：雀行求食，暮归孚乳；反其屋室，安宁如故。

**井**：木年摧折，常恐不活。老赖福庆，光荣相辅。

**蛊**：齐鲁争言，战于龙门。构怨结祸，三世不安。

**升**：仓盈庾亿，宜稼黍稷。年岁有息，国家富有。

**讼**：李花再实，鸿飞降集。仁哲权舆，荫国受福。

**困**：虎狼结谋，相聚为保。伺啮牛羊，道绝不通，伤我商人。

**未济**：登高上山，见王自言；申理我冤，得职蒙恩。

**解**：耕石山颠，费种家贫。无聊处作，苗发不生。

**涣**：一衣三阙，结缉不便；歧道异路，日暮不到。

**坎**：恒山浦寿，高邑所在。阴气下淋，洪水不处，牢人开户。

**蒙**：彭生为娱，白虎行灾。盗尧衣裳，桀跖荷兵。青禽照火，三日夷伤。

**师**：千岁之墟，大国所屠。不见子都，城空无家。

**遯**：早霜晚雪，伤害禾麦。损功弃力，饥无所食。

**咸**：杜口结舌，心中怫郁。去灾患生，莫所告冤。

**旅**：松柏栋梁，相辅为强；八哲五教，王室康宁。

**小过**：欢悦以喜，子孙俱在；守发能忍，不见殃咎。

**渐**：南国少子，方略美好。求我长女，薄贱不与。反得丑恶，后乃大悔。

**蹇**：长股喜走，趍步千里。王良嘉言，伯来在道。申见王母。

**艮**：狼虎争强，礼义不行。兼吞其国，齐晋无主。

**谦**：蜩飞坠木，不毁头足。保我羽翼，复归其室。

**否**：失意怀忧，如幽狴牢。亡子丧夫，附托寄居。

**萃**：团团白日，为月所食。损上毁下，郑昭出走。

**晋**：昊天白日，照临我国。万民康乐，咸赖嘉福。

**豫**：陈妫敬仲，兆兴齐姜。乃适营丘，八世大昌。

**观**：鸣鹤北飞，下就稻池。鳝鲔鰋鲤，众多饶有，一狗获两，利得过倍。

**比**：鹿得美草，鸣呼其友。九族和睦，不忧饥乏。长子入狱，霜降族哭。

**剥**：伯夷叔齐，贞廉之师。以德防患，忧祸不存。

**坤**：麟子凤雏，生长家国。和气所居，康乐无忧，邦多圣人。


