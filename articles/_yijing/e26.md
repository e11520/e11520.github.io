---
layout: book
title: 随 ䷐
---

[返回目录](./)

# 随 ䷐

**随：元亨利贞，无咎。**

《彖》曰：随，刚来而下柔，动而说，随。大亨贞，无咎，而天下随时，随时之义大矣哉！

《象》曰：泽中有雷，随；君子以向晦入宴息。

**初九：官有渝，贞吉。出门交有功。**

《象》曰：官有渝，从正吉也。出门交有功，不失也。

**六二：系小子，失丈夫。**

《象》曰：系小子，弗兼与也。

**六三：系丈夫，失小子。随有求得，利居贞。**

《象》曰：系丈夫，志舍下也。

**九四：随有获，贞凶。有孚在道，以明，何咎。**

《象》曰：随有获，其义凶也。有孚在道，明功也。

**九五：孚于嘉，吉。**

《象》曰：孚于嘉，吉；位正中也。

**上六：拘系之，乃从维之。王用亨于西山。**

《象》曰：拘系之，上穷也。

# 京氏易传：

随：《震》象复本曰《随》，内象见《震》曰本。纯木用事，与《巽》为飞伏。世立三公，应宗庙，建乙酉至庚寅，积算起庚寅至己丑，周而复始。五星从位起镇星，计都从位降庚辰，气候分数二十八，六位虽殊，吉凶象《震》。进退随时，各处其位，无差晷刻，内外二象悦而动，随附于物，系失在于六爻，吉凶定于起算之端，进退见乎随时之义，金木交刑，水火相敌，休废于时，吉凶生焉。《震》以一君二民，动得其宜，本于《乾》而生乎《震》，故曰「长男」。阴阳升降为八卦，至随为定体，资于始而成乎终。《坎》降中男而曰《坎》，互阳爻居中为《坎》卦。


# 焦氏易传：

**随之**

**乾**：鼻目易处，不知香臭；君迷于事，失其宠位。

**夬**：辩变白黑，巧言乱国；大人失福，君子迷惑。

**大有**：华灯百枝，消衰暗微；精光讫尽，奄有灰靡。

**大壮**：被服文德，升入大麓；四门雍肃，登受大福。

**小畜**：奋翅鼓翼，将之嘉国；愆期失时，反得所欲。

**需**：钓目厌部，善逐人走；来嫁无夫，不安其庐。

**大畜**：伯仲叔季，日暮寝寐；坐卧失明，丧其贝囊。

**泰**：搏鸠弹鹊，逐兔山北；九尽日暮，失获无得。

**履**：目倾心惑，夏姬在侧；申公颠倒，巫臣乱国。

**兑**：两心不同，或欲西东；明论终始，莫适所从。

**睽**：东邻少女，为王长妇；柔顺利贞，宜夫寿子。

**归妹**：明德隐伏，麟凤远匿；周室倾侧，不知所息。

**中孚**：勾践之危，栖于会稽；太宰机言，越国复存。

**节**：交川合浦，远湿难处；水土不同，思吾皇祖。

**损**：使燕筑室，身无庇宿；家不容车，微我衣服。

**临**：虵牛鸣呴，呼求水潦。云雨大会，流成河海。

**同人**：败鱼鲍室，臭不可息；上山履涂，归伤我足。

**革**：载金贩狗，利弃我走；藏匿渊渠，悔折为咎。

**离**：不胜私情，以利自婴；北室出孤，毁其良家。

**丰**：邻不我顾，而求玉女；身多秃癞，谁肯媚者！

**家人**：水父海母，先来鸣呴；泽皋之土，从高而处。

**既济**：当年早寡，独立孤居；鸡鸣犬吠，无敢问诸。我生不遇，独离寒苦。

**贲**：大姒夏禹，经启九道；各有攸家，民得安所。

**明夷**：日在阜颠，乡昧为昏；小人成群，君子伤伦。

**无妄**：茅茹本居，与类相扶；顾慕群旅，不离其巢。

**随**：鸟鸣东西，迎其群侣；不得自专，空返独还。

**噬嗑**：白马驳骝，更生不休；富有商人，利得如丘。

**震**：骊姬谗嬉，与二孽谋。谮啄恭子，贼害忠孝。驾出嘉门，商伯有喜。

**益**：威权分离，乌夜徘徊；争蔽月光，大人诛伤。

**屯**：左辅右弼，金玉满柜；常盈不亡，富如敖仓。

**颐**：亡羊捕牢，张氏失牛；騂驷奔走，鹄盗我鱼。

**复**：穆违百里，使孟厉武；将帅袭战，败于淆口。

**姤**：依踞甲铠，敝筐受贝。大人不顾，少妇不取，弃捐于道。

**大过**：雀目燕颡，畏昏无光；思我狡童，不见子充。

**鼎**：泉坑复平，宇室安宁；忧患解除，赖福长生。

**恒**：齐姜叔子，天文在位；实沉参墟，封为康侯。

**巽**：水坏我里，东流为海；龟凫欢嚣，不睹王母。

**井**：鸱鴞破斧，邦人危殆；赖其忠德，转祸为福。倾亡复立。

**蛊**：边鄙不耸，民狎其野；穑人成功，年岁大有。

**升**：登几上舆，驾驷南游；合从散衡，燕秦以僵。

**讼**：逐虎驱狼，避者不祥。凶恶北行，与喜相逢。

**困**：黩黩许许，仇偶相得；冰入炭室，消亡不息。

**未济**：江河变服，淫湎无侧；高位颠崩，宠禄反覆。

**解**：王乔不病，狗头不痛；三尸失履，乏我逆从。

**涣**：天帝悬车，废礼不朝；禳福不制，失其宠家。

**坎**：入暗出明，动作有光；运转休息，常乐允康。

**蒙**：苍龙单独，与石相触，摧折两角。

**师**：赍贝赎狸，不听我辞。系于虎须，牵不得来。

**遯**：遨游无患，出入安全；长受其欢，君子万年。

**咸**：称幸上灵，媚悦于神；受福重重，子孙蕃功。

**旅**：初虽无舆，后得战车；赖幸逢福，不罹兵革。

**小过**：慈乌鸣鸠，执一无尤；寝门内治，君子悦喜。

**渐**：牧羊稻园，闻虎喧嚾；畏惧悚息，终无祸患。

**蹇**：戴瓶望天，不见星辰；愿小失大，福逃于外。

**艮**：刺羊不当，血少无羹；女执空筐，不得采桑。

**谦**：颜叔子夏，遨游仁宇；温良受福，不失其所。

**否**：鹿求其子，虎庐之里；唐伯季耳，贪不我许。

**萃**：燕雀衘茆，以生孚乳。兄弟六人，妓好悌孝。得心欢欣，和悦相乐。

**晋**：负金怀玉，南归嘉国；蜂虿不螫，利入我室。

**豫**：梁柱坚固，子孙蕃盛；福喜盈积，终无祸悔。

**观**：志合意同，姬姜相从；嘉耦在门，夫子悦喜。

**比**：同载共舆，中道别去；丧我元夫，独与孤居。

**剥**：甲戊己庚，随时转行；不失其心，得且安宁。

**坤**：唐虞相辅，鸟兽喜舞；安乐无事，国家富有。


