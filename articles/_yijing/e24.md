---
layout: book
title: 明夷 ䷣
---

[返回目录](./)

# 明夷 ䷣

**明夷：利艰贞。**

《彖》曰：明入地中，明夷。内文明而外柔顺，以蒙大难，文王以之。利艰贞，晦其明也，内难而能正其志，箕子以之。

《象》曰：明入地中，明夷；君子以莅众，用晦而明。

**初九：明夷于飞，垂其翼。君子于行，三日不食，有攸往，主人有言。**

《象》曰：君子于行，义不食也。

**六二：明夷，夷于左股，用拯马壮，吉。**

《象》曰：六二之吉，顺以则也。

**九三：明夷于南狩，得其大首，不可疾贞。**

《象》曰：南狩之志，乃大得也。

**六四：入于左腹，获明夷之心，出于门庭。**

《象》曰：入于左腹，获心意也。

**六五：箕子之明夷，利贞。**

《象》曰：箕子之贞，明不可息也。

**上六：不明晦，初登于天，后入于地。**

《象》曰：初登于天，照四国也。后入于地，失则也。

# 京氏易传：

明夷：积阴荡阳，六位相伤。外顺而隔于明，处暗不分。伤于正道曰《明夷》。五行升降，八卦相荡。变阳入纯阴，阴道危，阳道安，故与《震》为飞伏。伤于明而动乃见志，退位入六四，诸侯在世，元士为应，君暗臣明，不可止。建起六四癸巳至戊戌，积算起戊戌至丁酉，周而复始。五星从位起太阴，奎宿从位降癸丑，分气候三十六，地有火，明于内，暗于外。当世出处，为众所疑，之所及伤于明。《易》曰：「三日不食，主人有言。」阴阳进退，金水见火，气不相合，六位相荡。四时运动，静乃复本，故曰游魂。次降归魂入《师》卦。


# 焦氏易传：

**明夷之**

**乾**：践履寒冰，十步九寻，虽有苦痛，不为忧病。

**夬**：环堵倚锄，升升属口。贫贱所处，心寒昨苦。

**大有**：虽穷复通，履危不凶，保其明功。

**大壮**：骄胡犬形，造恶作凶。无所能成，还自灭身。

**小畜**：道远辽绝，路宿多悔，顽嚣相聚，生我畏恶。

**需**：童女无室，未有配合，空坐独宿。

**大畜**：牵尾不前，逆理失臣，惠朔以奔。

**泰**：切切之患，凶忧不成，虎不敢齚，利当我身。

**履**：旦树菽豆，暮成藿羹，心之所乐，志快心欢。

**兑**：内崩伤中，上乱无恒。虽有美粟，我不得食。

**睽**：慎祸重病，颜子为友，乃能安存。牢户系羊，乃能受庆。

**归妹**：

**中孚**：西上九陂，往来留连。止须时日，虚与有德。

**节**：牛惊马走，上下浑扰。鼓音不绝，顷公奔败。

**损**：逢时得当，身受福庆。

**临**：争讼不已，更相谈訽。张季弱日，被发北走。

**同人**：寒燠失时，阳旱为灾，虽耗无忧。

**革**：方圆不同，刚柔异乡。掘井得石，劳而无功。

**离**：山林麓薮，非人所处。鸟兽无礼，使我心苦。

**丰**：日月之途，所行必到。无凶无咎，安宁不殆。

**家人**：三𣏌无枣，家无积莠。使鸠求妇，顽不我许。

**既济**：涌泉滈滈，南流不绝。卒为江海，败坏邑里，家无所处。将帅袭战，获其丑虏。

**贲**：光礼春成，陈宝鸡鸣。阳明失道，不能自守，消亡为咎。

**明夷**：他山之储，与璆为仇，来攻吾城，伤我肌肤，邦家骚忧。

**无妄**：履悖自敌，凶忧来到，痛不能笑。

**随**：履冰蹈凌，虽困不穷。播雀登岩，卒无忧凶。

**噬嗑**：江水沱汜，思附君子。伯仲爰归，不我肯顾，侄娣恨悔。

**震**：三涂五岳，阳城太室。神明所扶，独无兵革。

**益**：鹄思其雄，欲随凤东。顺理羽翼，出次须日。中留北邑，复反其室。

**屯**：日月之涂，所行必到，无有患悔。

**颐**：三狸搏鼠，遮遏前后，死于环城，不得脱走。

**复**：伪言妄语，转相诖误，不知狼处。

**姤**：孤独特处，莫依为辅，心劳志苦。

**大过**：言笑未卒，忧来暴卒。身墨丹索，槛囚装束。

**鼎**：乘风雨会，与飞鸟俱。动举千里，见我爱母。

**恒**：魂微惙惙，行纩听绝。旷然大通，复更生活。

**巽**：出入蹈践，动顺天时。俯仰有节，祸灾不来。

**井**：阳并悖狂，拔剑自伤，为身坐殃。

**蛊**：文文墨墨，忧祸相杂。南北失志，东西不得。

**升**：鸣条之郊，北奔犬胡。左衽为长，国号匈奴。王君旄头，立尊单于。

**讼**：穿鼻系株，为虎所拘。王母祝祠，祸不成灾，遂然脱来。

**困**：绝而复通，虽达不穷。终得其愿，姬姜相从。

**未济**：桃弓苇戟，除残去恶，敌人执服。

**解**：亡玉失鹿，不知所伏。利以避危，全我生福。甘雨时降，年岁有得。

**涣**：逐祸除患，道德神仙。遏恶万里，福常在前，身乐以安。

**坎**：阴积不已，云作淫雨。伤害平陆，民无室屋。

**蒙**：讽德讼功，美周盛隆。旦辅成周，光济冲人。

**师**：黄帝神明，八子圣聪，佚受大福，天下平康。

**遯**：栾子作殃，伯氏诛伤。州犁奔楚，去其邑乡。

**咸**：新作初陵，逾蹈难登。三驹推车，跌顿伤颐。

**旅**：管仲遇桓，得其愿欢。胶目启牢，振冠无忧。笑戏不止，空言妄行。

**小过**：虎怒捕羊，猬不能攘。

**渐**：转行轨轨，行近不远。旦夕入门，与君笑言。

**蹇**：鹿得美草，鸣呼其友。九族和穆，不忧饥乏。

**艮**：鸱鴞取妇，深目窈身。折腰不媚，与伯相背。

**谦**：狼虎所宅，不可以居，为我患忧。

**否**：王伯远宿，长妇在室，异袍恃食，所求不得。

**萃**：稷为尧使，西见王母。拜请百福，赐我喜子，长乐富有。

**晋**：陈辞达城，使安不倾。增荣益誉，以成功名。

**豫**：喋嗫处耀，昧冥相传。多言少实，语无成事。

**观**：德积逢时，宜其美才。相明辅圣，拜受福休。长女不嫁，后为大悔。

**比**：深谷为陵，衰者复兴，乱倾之国，民得安息，中妇病困，遂入冥室。

**剥**：惊虎无患，虞为我言。赖得以安。

**坤**：太公避纣，七十隐处，卒逢圣文，为王室辅。


