---
layout: book
title: 涣 ䷺
---

[返回目录](./)

# 涣 ䷺

**涣：亨。王假有庙，利涉大川，利贞。**

《彖》曰：涣，亨。刚来而不穷，柔得位乎外而上同。王假有庙，王乃在中也。利涉大川，乘木有功也。

《象》曰：风行水上，涣；先王以享于帝立庙。

**初六：用拯马壮，吉。**

《象》曰：初六之吉，顺也。

**九二：涣奔其机，悔亡。**

《象》曰：涣奔其机，得愿也。

**六三：涣其躬，无悔。**

《象》曰：涣其躬，志在外也。

**六四：涣其群，元吉。涣有丘，匪夷所思。**

《象》曰：涣其群，元吉；光大也。

**九五：涣汗其大号，涣王居，无咎。**

《象》曰：王居无咎，正位也。

**上九：涣其血，去逖出，无咎。**

《象》曰：涣其血，远害也。

# 京氏易传：

涣：水上见木，涣然而合。内外健而顺，纳实居中正，互见动而上，阴阳二象，资而益也。风行水上，处险非溺也。九五、履正思顺，非逼也，与《巽》为飞伏。九五、居尊，大夫应。建始癸丑至戊午，积算起戊午至丁巳，周而复始。火土入《坎》、《巽》。五星从位起岁星，昴宿从位降辛巳火，分气候，其数二十八。内卦《坎》中满，一阳居中，积实于内，风在外行，虚声外顺，吉凶之位，考乎四序，盛衰之道，在乎机要，阴阳死于位，生于时；死于时，生于位。进退不可诘，正盛则衰来，正衰则盛来。《易》曰：「积善之家必有馀庆，积不善之家必有馀殃。」八卦始终，六虚反复，游魂生《巽》入《乾》，为天水《讼》卦。


# 焦氏易传：

**涣之**

**乾**：焱风阻越，车驰揭揭。弃古追思，失其和节，心忧惙惙。

**夬**：周师伐纣，胜于牧野。甲子平旦，天下大喜。

**大有**：三人俱行，欲归故乡。望邑入门，拜见家欢。

**大壮**：鬼哭于社，悲伤无后。甲子昧爽，殷人绝祀。

**小畜**：裸裎逐狐，为人观笑。牝鸡司晨，主作乱门。

**需**：江多宝珠，海多大鱼。疾行亟至，可以得财。

**大畜**：飞不远去，卑斯内侍，禄养未富。

**泰**：男女合室，二姓同食。婚姻孔云，宜我多孙。

**履**：为季求妇，家在东海。水长无船，不见所观。

**兑**：昭公失常，季女悖狂。逊齐处野，丧其宠光。

**睽**：折若蔽目，不见稚叔。三足孤乌，远去家室。

**归妹**：

**中孚**：牵羊不前，与心戾旋。闻言不信，误绐大人。

**节**：天山紫芝，雍梁朱草。长生和气，王以为宝。公尸宥食，福禄来处。

**损**：有莘外野，不逢尧主。复居穷处，心劳志苦。

**临**：追亡逐北，呼还幼叔。至止而得，复归其室。

**同人**：赍金观市，欲买骝子。猾偷窃发，盗我黄宝。

**革**：雌鸑生雏，祥异兴起。束云龙腾，民戴为父。

**离**：畏昏潜处，候时朗昭。卒逢白日，为世荣主。

**丰**：四马共辕，东上太山。騂骊同力，无有重难，与君笑言。

**家人**：翕翕䡘䡘，稍崩坠颠，灭其令名。

**既济**：鹿求其子，虎庐之里。唐伯季耳，贫不我许。

**贲**：山作天池，陆地为海。

**明夷**：比目附翼，相恃为福。姜氏季女，与君合德。

**无妄**：猕猴所言，语无成全。误我白乌，使乾口来。

**随**：洁身白齿，衰老复起。多孙众子，宜利姑舅。

**噬嗑**：抱空握虚，鸣教我贾，利去不来。

**震**：疮疡疥搔，孝妇不省。君多疣赘，四牡作去。

**益**：胸长景行，来观桑柘。上伯日喜，都叔允藏。

**屯**：两犬争鬭，股疮无处。不成仇雠，行解邪去。

**颐**：大尾细腰，重不可摇。阴权制国，平子逐昭。

**复**：逶迤四牡，思归念母。王事靡盬，不得安处。

**姤**：逾江求橘，并得大栗。烹羊食炙，饮酒歌笑。

**大过**：旦生夕死，名曰婴鬼，不可得视。

**鼎**：垒垒累累，如岐之室。畜一息十，古公始邑。

**恒**：宫商角徵，五音和起。君臣父子，弟顺有序。唐虞袭德，国无灾咎。

**巽**：南国少子，材略美好。求我长女，贱薄不与。反得丑恶，后乃天悔。

**井**：迷行失道，不得牛马。百贾逃亡，市空无有。

**蛊**：独宿憎夜，嫫母畏昼。平王逐建，荆子忧惧。

**升**：生有阴孽，制家非阳，遂送还床。张氏易公，忧祸重凶。

**讼**：二牛生狗，以戌为母。荆夷上侵，姬伯出走。

**困**：绝域异路，多有怪恶。使我惊惧，思我故处。

**未济**：三虎上山，更相喧唤。志心不亲，如仇与怨。

**解**：坤厚地德，庶物蕃息。平康正直，以绥大福。

**涣**：望幸不到，文章未就。王子逐兔，犬踦不得。

**坎**：子畏于匡，困于陈蔡。明德不危，竟免厄害。

**蒙**：因祸受福，喜盈其室，求事皆得。

**师**：安息康居，异国穹庐。非吾习俗，使我心忧。

**遯**：季姬踟蹰，望孟城隅。终日至暮，不见齐侯。

**咸**：白乌衘饵，鸣呼其子。施翼张翅，来从其母。

**旅**：阴变为阳，女化作男。治道得通，君臣相承。

**小过**：东山西山，各自止安。心虽相望，竟未同堂。

**渐**：薛篾从靡，空无谁是。言季子明，乐减少解。

**蹇**：羊肠九萦，相推稍前。止须王孙，乃能上天。

**艮**：羊头兔足，羸瘦少肉。漏囊败粟，利无所得。

**谦**：娶于姜吕，驾迎新妇。少齐在门，夫子悦喜。

**否**：太微帝室，黄帝所直。藩屏周卫，不可得入。常安常存，终无祸患。

**萃**：敝笱在梁，鲂逸不禁。渔父劳苦，筐筥乾口，空虚无有。

**晋**：天子所予，福禄常在，不忧危殆。

**豫**：伯仲旅行，南求大䍧。长孟病足，倩季负囊。柳下之贞，不失骊黄。

**观**：鸟飞无翼，兔走折足。虽欲会同，未得医功。

**比**：行触天罡，马死车伤。身无聊赖，困穷乞粮。

**剥**：为虎所啮，太山之阳。众多从者，莫敢救藏。

**坤**：蛇得泽草，不忧危殆。


