---
layout: book
title: 泰 ䷊
---

[返回目录](./)

# 泰 ䷊

**泰：小往大来，吉亨。**

《彖》曰：泰，小往大来，吉亨。则是天地交，而万物通也；上下交，而其志同也。内阳而外阴，内健而外顺，内君子而外小人，君子道长，小人道消也。

《象》曰：天地交泰，后以财成天地之道，辅相天地之宜，以左右民。

**初九：拔茅茹，以其汇，征吉。**

《象》曰：拔茅征吉，志在外也。

**九二：包荒，用冯河，不遐遗，朋亡，得尚于中行。**

《象》曰：包荒，得尚于中行，以光大也。

**九三：无平不陂，无往不复，艰贞无咎。勿恤其孚，于食有福。**

《象》曰：无往不复，天地际也。

**六四：翩翩，不富，以其邻，不戒以孚。**

《象》曰：翩翩不富，皆失实也。不戒以孚，中心愿也。

**六五：帝乙归妹，以祉元吉。**

《象》曰：以祉元吉，中以行愿也。

**上六：城复于隍，勿用师。自邑告命，贞吝。**

《象》曰：城复于隍，其命乱也。

# 京氏易传：

泰：《乾》、《坤》二象，合为一运。天入地交《泰》，万物生焉。小往大来，阳长阴危，金土二气交合。《易》云：「泰者、通也。」通于天地，长于品汇，阳气内进，阴气升降，升降之道，成于《泰》象，与《乾》为飞伏。三公立九三为世，上六、宗庙为应，候建始丁酉至壬寅，积算起壬寅至辛丑，周而复始。五星从位起镇星，轸宿从位降甲辰，分气候二十八，地下有天。阳道浸长不可极，极则否成，存《泰》之义，在于六五。阴居阳位，能顺于阳，阴阳相纳，二气相感，终于《泰》道，外卦纯阴，阳来刚柔成于《震》象，降阳升，居《乾》上成《大壮》。


# 焦氏易传：

**泰之**

**乾**：伯夷

**夬**：作凶不善，相牵入井；溺陷辜罪，祸至忧有。

**大有**：生直地乳，上皇大喜；赐我福祉，受命无极。

**大壮**：水流趋下，远至东海；求我所有，买鲔与鲤。

**小畜**：久客无床，思归我乡；雷雨涌盈，道不得通。

**需**：四足无角，君子所服；南征述职，与福相得。

**大畜**：生长以时，长育根本；阴阳和德，岁乐无忧。

**泰**：求玉陈国，留连东域；须我王孙，四月来复；主君有德，蒙恩受福。

**履**：舫船备水，旁可燃火；积善有徵，终身无祸。

**兑**：水坏我里，东流为海；龟凫欢嚣，不覩慈母。

**睽**：魂孤无室，衘指含食；盗张民馈，见敌失肉。

**归妹**：逐鹿山巅，利去我西；维邪南北，无所不得。

**中孚**：同本异业，乐仁政德；东邻慕义，来兴我国。

**节**：龟厌河海，陆行不止；自令枯槁，失其都市；忧悔为咎，亦无及已。

**损**：挒蔽牡荆，生贤山傍；仇敌背憎，孰肯相迎？

**临**：举被覆目，不见日月；衣裘簟床，就长夜室。

**同人**：多载重负，捐弃于野；予母谁子，但自劳苦。

**革**：履践危难，脱执去患；入福喜门，见诲大君。

**离**：危坐至暮，请求不得；膏泽不降，政戾民忒。

**丰**：龙蛇所聚，大水来处；滑滑泲泲，使我无赖。

**家人**：过时不归，道远且迷；旅人心悲，使我徘徊。

**既济**：重瞳四乳，聪明顺理；无隐不形，微视千里；灾害不作，君子集聚。

**贲**：夏麦麸䵃，霜击其芒；疾君败国，使民夭伤。

**明夷**：求兔得獐，过其所望；欢以相迎，高位夷伤。

**无妄**：桑之将落，陨其黄叶；失势倾侧，如无所立。

**随**：伯虎仲熊，德义渊闳；使布五谷，阴阳顺叙。

**噬嗑**：涸阴冱寒，常冰不温；令人堕怠，雹大为灾。

**震**：南国少子，才略美好；求我长女，贱薄不与；反得丑恶，后乃大悔。

**益**：凤凰衘书，赐我玄圭，封为晋侯。

**屯**：倚立相望，适得道通。驱驾奔驰，比目同床。

**颐**：童女无夫，未有匹配；阴阳不和，空坐独宿。

**复**：跛踦相随，日暮牛罢；陵迟后旅，失利亡雌。

**姤**：悲鸣北行，失其长兄；伯仲不幸，骸骨散亡。

**大过**：春令原宥，仁德不合；三圣攸同，周国茂兴。

**鼎**：四乱不安，东西为患；退止我足，毋出国城；乃得全完，赖其生福。

**恒**：蔡侯适楚，留连江滨；逾时历月，思其君后。

**巽**：泽狗水凫，难畜少雏；不为家饶，心其函逋。

**井**：狐貉载剥，徙温厚蓐；寒棘为疾，有所不足。

**蛊**：敏捷敬疾，如猨升木；彤弓虽调，终不能获。

**升**：日中为市，各抱所有；交易资货，贪珠怀宝。心悦欢喜。

**讼**：踝踵之伤，左指病痈；失旅后时，利走不来。

**困**：振急绝理，常阳不雨；物病焦乾，华实无有。

**未济**：实沈参墟，以义讨尤；次止结盟，以成霸功。

**解**：坤厚地德，庶物蕃息；平康正直，以绥大福。

**涣**：褰衣涉行，水深渍多；赖幸舟子，济脱无他。

**坎**：金精耀怒，带剑过午；两虎相距，虽惊无咎。

**蒙**：葛藟蒙棘，花不得实；谗佞为政，使恩壅塞。

**师**：春城夏国，生长之域；可以服食，保全家国。

**遯**：右抚剑头，左受钩带；凶讼不止，相与争戾。失利市肆。

**咸**：老杨日衰，条多枯枝；爵级不进，日下摧隤。

**旅**：从风吹火，牵骐骥尾；易为功力，因催受福。

**小过**：桃李花实，累累日息；长大成熟，甘美可食，为我利福。

**渐**：倬然远咎，避患害早；田获三狐，见民为宝。

**蹇**：居如转丸，危不得安；东西不宁，动生忧患。

**艮**：妄怒失理，阳孤无辅；物病焦枯，年饥于黍。

**谦**：翕翕䡘䡘，稍堕山颠；灭其令名，长没不全。

**否**：陟岵望母，役事未已；王政无盬，不得相保。

**萃**：羔衣豹裘，高易我家；君子维好。

**晋**：登几上舆，驾驷南游；合纵散衡，燕秦以强。

**豫**：东邻嫁女，为王妃后；庄公筑馆，以尊王母；归于京师，季姜悦喜。

**观**：忍丑少羞，无面有头；虚日以弊，消寡耗减。

**比**：望骥不来，驹蹇为忧；雨惊我心，风撼我肌。

**剥**：渊涸龙忧，箕子为奴；午叔陨命，殷破其家。

**坤**：济深难渡，濡我衣袴；五子善棹，脱无他故。


