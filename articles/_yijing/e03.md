---
layout: book
title: 大有 ䷍
---

[返回目录](./)

# 大有 ䷍

**大有：元亨。**

《彖》曰：大有，柔得尊位，大中而上下应之，曰大有。其德刚健而文明，应乎天而时行，是以元亨。

《象》曰：火在天上，大有；君子以遏恶扬善，顺天休命。

**初九：无交害，匪咎，艰则无咎。**

《象》曰：大有初九，无交害也。

**九二：大车以载，有攸往，无咎。**

《象》曰：大车以载，积中不败也。

**九三：公用亨于天子，小人弗克。**

《象》曰：公用亨于天子，小人害也。

**九四：匪其彭，无咎。**

《象》曰：匪其彭，无咎；明辨晰也。

**六五：厥孚交如，威如；吉。**

《象》曰：厥孚交如，信以发志也。威如之吉，易而无备也。

**上九：自天佑之，吉无不利。**

《象》曰：大有上吉，自天佑也。

# 京氏易传：

大有：卦复本宫曰《大有》，内象见乾是本位，纯金用事，与《坤》为飞伏，三公临世，应上九为宗庙。建戊寅至癸未，积算起癸未土至壬午火，周而复始。五星从位起太阴，轸宿从位降甲辰，金土分象三十六候，配阴阳升降，六位相荡，返复其道，吉凶度数与《乾》卦同，分六五阴柔为日，照于四方，象天行健，少者为多之所宗，六五为尊也。《易》曰：「火在天上，《大有》。」阴阳交错，万物通焉。阴退阳伏，返本也。《乾》、象分荡八卦入《大有》终也。《乾》生三男，次入《震》宫八卦。


# 焦氏易传：

**大有之**

**乾**：南山大行，困于空桑；老沙为石，牛马无粮。

**夬**：吾家黍梁，积委道傍；有囊服箱，运到我乡，藏于嘉仓。

**大有**：白虎张牙，征伐东来；朱雀前驱，赞道说辞；敌人请服，衘璧前趋。

**大壮**：瘿瘤疡疥，为身疮害；疾病癃痢，常不属逮。

**小畜**：一室百子，同公异母；以义防患，祸灾不起。

**需**：火虽炽，在吾后；寇虽多，在吾右；身安吉，不危殆。

**大畜**：茧栗牺牲，敬奉贵神；享者饮食，受福多孙；望季不来，孔圣厄陈。

**泰**：禹将为君，北入昆仑；稍进扬光，登入温汤，代舜为治，功德昭明。

**履**：商人行旅，资所无有；贪贝利珠，留连王市；还旋内顾，公子何咎？

**兑**：配合相迎，利之四邻；昏以为期，与福笑喜。

**睽**：四乱不安，东西为患，身止无功。不出国城，乃得全完，赖其生福。

**归妹**：凫雁哑哑，以水为宅；雌雄相和，心志娱乐。得其所欲。

**中孚**：晨昏潜处，候明昭昭；卒连白日，为世荣主。

**节**：与福俱坐，畜水备火；思患豫防，终无殃祸。

**损**：昊天白日，照临我国；万民康宁，咸赖嘉福。

**临**：阴衰老极，阳建其德；离阳载光，天下昭明。

**同人**：南国盛茂，黍稷醴酒；可以享老，乐以嘉友。

**革**：左抱金玉，右得熊足；常盈不亡，获心所欲。

**离**：凫鷖游泾，君子以宁；履德不愆，福禄来成。

**丰**：长生无极，子孙千亿；柏柱载器，坚固不倾。

**家人**：上义崇德，以建大福；明哲且聪，周武立功。

**既济**：大头明目，载受嘉福；三雀飞来，与禄相单。

**贲**：楚乌逢天，不时久放；离居无群，意昧精丧。作此哀诗，以告孔忧。

**明夷**：赖先之光，受德之佑；虽遭颠沛，独不凶咎。

**无妄**：牧羊逢狼，虽忧不伤；畏怖既息，终无祸殃。

**随**：踯躅踟蹰，拊心搔头；五昼四夜，赌我齐侯。

**噬嗑**：年丰岁熟，政仁民乐；利以居止，旅人获福。

**震**：安居重迁，不去其亶；未来相闻，乐得常产。

**益**：左眇右盲，视暗不明；下民多孽，君失其常。

**屯**：譐譐所言，莫知我恒；欢乐坚固，可以长安。

**颐**：大盖治床，南归羖羊；长伯为我，多得牛马。利于徙居。

**复**：火至井谷，阳芒生角；犯历天户，闚观太微；登上玉床，家易六公。

**姤**：殊类异路，心不相慕；牝猭无猳，鳏无室家。

**大过**：枯树无枝，与子分离。饥寒莫养；独立哀悲。

**鼎**：履泥污足，名困身辱；两仇相得，身为痛疟。

**恒**：典册法书，藏在兰台；虽遭乱溃，独不遇灾。

**巽**：天之奥隅，尧舜所居；可以存身，保我室家。

**井**：光祀春成，陈项鸡鸣；阳明失道，不能自守。

**蛊**：大口宣唇，神使伸言；黄龙景星，出应侯门，与福上天，天下安昌。

**升**：野有积庚，穑人驾取。不逢虎狼，暮归其宇。

**讼**：虎卧山隅，鹿过后朐。弓矢设张，猬为功曹，伏不敢起；逐至平野，得我美草。

**困**：肤敏之德，发愤忘食；虎豹禽说，为王求福。

**未济**：楩生荆山，命载输班；袍衣剥脱，夏热冬寒；立饿枯槁，众人莫怜。

**解**：贺喜从福，曰利蕃息，欢乐有得。

**涣**：砥德砺材，果当成周；拜受大命，封为齐侯。

**坎**：天地九重，尧舜履中；正冠垂裳，宇宙平康。

**蒙**：李梅零坠，心思愦愦；怀忧少愧，乱我魂气。

**师**：三火起明，两灭其光；高位疾巅，骄恣诛伤。

**遯**：三痴俱狂，欲之平乡；迷惑失道，不知昏明。

**咸**：裸袒逐狐，为人观笑；牝鸡司晨，主作乱根。

**旅**：麒麟凤凰，善政得祥；阴阳和调，国无灾殃。

**小过**：视曰再光，与天相望；长牛欢悦，以福为多。

**渐**：昧昧墨墨，不知白黑；景云乱扰，光明隐伏；犬戎来攻，幽主失国。

**蹇**：金牙铁齿，西王母子；无有患殆，减害道利。

**艮**：天灾所游，凶不可居；转徙获福，留止危忧。

**谦**：方船备水，旁河然火；终身无祸。

**否**：乾行天德，覆帱无极；呕呼烹熟，使各自得。

**萃**：雀行求食，出门见鹞；颠蹶上下，几无所处。

**晋**：三豕俱走，鬭于虎口；白豕不胜，死于坂下。

**豫**：雷行相逐，无有休息；战于平陆，为夷所覆。

**观**：三涂五岳，阳城太室；神明所伏，独无兵革。

**比**：匹君楚马，遇谗无辜，久旅离忧。

**剥**：出门大步，与凶恶忤；骂公詈母，为我忧耻。

**坤**：蟠枝失岐，与母别离，绝不相知。


