---
layout: book
title: 萃 ䷬
---

[返回目录](./)

# 萃 ䷬

**萃：亨。王假有庙，利见大人，亨，利贞。用大牲吉，利有攸往。**

《彖》曰：萃，聚也；顺以说，刚中而应，故聚也。王假有庙，致孝享也。利见大人亨，聚以正也。用大牲吉，利有攸往，顺天命也。观其所聚，而天地万物之情可见矣。

《象》曰：泽上于地，萃；君子以除戎器，戒不虞。

**初六：有孚不终，乃乱乃萃，若号一握为笑，勿恤，往无咎。**

《象》曰：乃乱乃萃，其志乱也。

**六二：引吉，无咎，孚乃利用禴。**

《象》曰：引吉无咎，中未变也。

**六三：萃如，嗟如，无攸利，往无咎，小吝。**

《象》曰：往无咎，上巽也。

**九四：大吉，无咎。**

《象》曰：大吉无咎，位不当也。

**九五：萃有位，无咎。匪孚，元永贞，悔亡。**

《象》曰：萃有位，志未光也。

**上六：赍咨涕洟，无咎。**

《象》曰：赍咨涕洟，未安上也。

# 京氏易传：

萃：金火分气候，土木入兑宫，升降阴气盛，刚柔相应合，九五定群阴，二气悦而顺。泽上于地，积阴成《萃》。《易》曰：「《萃》者、聚。」吉凶生，阳气合而悦。与《坤》为飞伏。六二、大夫居世，九五、至尊见应，建始戊寅至癸未，积算起癸未至壬午，周而复始，土木入《坤》、《兑》。五星从位起荧惑，翼宿从位降乙巳，分气候二十八，泽下见《坤》二气顺，木土入宫有爱恶，阴阳升降，阳气来止于《坤》，象互见《艮》，《兑》象纳《艮》，阴气强，次降泽山《咸》卦。


# 焦氏易传：

**萃之**

**乾**：硕鼠四足，飞不上屋。颜氏渊德，未有爵禄。

**夬**：千欢万悦，举事为决。获受嘉庆，动作有得。

**大有**：左指右挥，邪佞侈靡。执节无良，灵君以亡。

**大壮**：生无父母，出门不喜。买菽失粟，亡我大乘。

**小畜**：筐倾筥覆，丧我公粒。简伯无礼，太师正食。

**需**：机言不发，顽不能达。齐鲁为仇，亡我葵丘。

**大畜**：大树百根，北与山连。文君作人，受福万年。

**泰**：獮猴兔走，腥臊少肉。漏卮承酒，利无所得。

**履**：泥滓污辱，弃捐沟渎。为众所笑，终不显禄。

**兑**：姬冠应门，与伯争言。东家失狗，意我不存。争乱忘因，绝其所欢。

**睽**：目不可合，忧来搔足。悚惕恐惧，去其邦域。

**归妹**：

**中孚**：元龟象齿，大赂为宝。稽疑当否，衰微复起。

**节**：针头刺手，百病瘳愈。抑按扪灸，死人复起。

**损**：张王子季，争财相制。商君顽嚚，不知所申。

**临**：昭君死国，诸夏蒙德。异类既同，宗我王室。

**同人**：南山兰芝，君子所有。东家淑女，生我玉宝。

**革**：雾露雪霜，日暗不明，阴孽为疾，年谷大伤。

**离**：泰山幽谷，凤凰游宿。威仪有序，可以来福。

**丰**：褰衣出户，心欲北走。王孙毋惊，使我长生。

**家人**：衣穴履穿，无以御寒。细小贫窭，不能自存。

**既济**：老狐多态，行为蛊怪。惊我主母，终无咎悔。

**贲**：泣涕长诀，我心不快。远送卫野，归宁无子。

**明夷**：登危入厄，四时变易。春霜变雪，物皆凋落。

**无妄**：乘风上天，为时服轩。周旋万里，无有患难。

**随**：贫鬼守门，日破我盆。毁罂伤釭，空虚无子。

**噬嗑**：六爻既立，神明喜告。文定吉祥，康叔受福。

**震**：登高上山，见王自言。信理我冤，得职蒙恩。

**益**：长城既立，四夷宾服。交和结好，昭君受福。

**屯**：克身整己，逢禹巡狩。锡我玄圭，拜受福祉。

**颐**：阳伏在下，阴制佑福。生不逢时，潜龙隐处。

**复**：大斧破木，谗佞败国。东间梁王，祸及三子。晋人乱邑，怀公出走。

**姤**：种一得十，日益有息。仁政获民，四国睦亲。

**大过**：乱头多忧，搔虱生愁。膳夫仲尹，使我无聊。

**鼎**：迷行数邪，不知东西。阴强暴逆，道理不通。

**恒**：阿衡服箱，太一载行。巡时历舍，所之吉昌。

**巽**：众口销金，愆言不验。腐臭败兔，入市不售。

**井**：鸠杖扶老，衣食百口。增添寿考，凶恶不起。

**蛊**：襄王叔带，郑人是赖。庄公卿士，皇母忧苦。

**升**：安子富有，东国不殃。齐郑和亲，显比以喜。

**讼**：亡锥失斧，公输无辅。抱其彝器，适君子处。

**困**：九里十山，道仰峻难。牛马不前，复反来还。

**未济**：爱子多材，起迹空虚。避害如神，水不能濡。

**解**：伯夷叔齐，贞廉之师。以德防患，忧祸不存，声芳后时。

**涣**：祚加明德，与我周国。公刘文母，福流子孙。

**坎**：江河淮海，天之都市。商人受福，国家富有。

**蒙**：置筐失筥，轮破无辅。家伯为政，病我下土。

**师**：家在海隅，桡短深流。伯氏难行，无目以趋。

**遯**：三宿无主，南行劳苦。东里失利，丧其珍宝。

**咸**：山水暴怒，坏梁折柱。稽难行旅，留连愁苦。

**旅**：三日不饮，远水无酒。昼夜焦喉，伤鬼为咎。

**小过**：故室旧庐，消散无馀。不如新创，可以乐居。

**渐**：乔木无息，汉女难得。橘柚请佩，反手难悔。

**蹇**：赍贝赎狸，不听我辞。系于虎须，牵不得来。

**艮**：三世为德，天祚以国。封建少昊，鲁侯之福。

**谦**：郁怏不明，为湿所伤。众阴群聚，共夺日光。

**否**：鹿畏人藏，俱入深谷。命短不长，为虎所得，死于牙腹。

**萃**：蒙庆受福，有所获得。不利出城，病人困棘。

**晋**：安坐玉堂，听乐行觞。饮福万岁，日受无疆。

**豫**：穿鼻系棘，为虎所拘。王母祝祷，祸不成灾，突然脱来。

**观**：冬薮枯腐，常风于道。蒙被尘埃，左右劳苦。

**比**：德施流行，利之四乡。雨师洒道，风伯逐殃。巡狩封禅，以告成功。

**剥**：三宿无主，南行劳苦。东里失利，丧其珍宝。

**坤**：新受大喜，福履重职，乐且日富。


