---
layout: book
title: 兑 ䷹
---

[返回目录](./)

# 兑 ䷹

**兑：亨，利贞。**

《彖》曰：兑，说也。刚中而柔外，说以利贞，是以顺乎天，而应乎人。说以先民，民忘其劳；说以犯难，民忘其死；说之大，民劝矣哉！

《象》曰：丽泽，兑；君子以朋友讲习。

**初九：和兑，吉。**

《象》曰：和兑之吉，行未疑也。

**九二：孚兑，吉，悔亡。**

《象》曰：孚兑之吉，信志也。

**六三：来兑，凶。**

《象》曰：来兑之凶，位不当也。

**九四：商兑，未宁，介疾有喜。**

《象》曰：九四之喜，有庆也。

**九五：孚于剥，有厉。**

《象》曰：孚于剥，位正当也。

**上六：引兑。**

《象》曰：上六引兑，未光也。

# 京氏易传：

兑：积阴为泽，纯金用体。畜水凝霜，阴道同也。上六阴生，与民为合。土木入《兑》，水火应之，二阴合体，积于西郊，冲《震》入《乾》，气类阴也，配象为羊，物类同也，与《艮》为飞伏。上六、宗庙在世，六三、三公为应，建始乙卯至庚申，积算起庚申至己未，周而复始，金土入《兑》宫，五星从位起太白，参宿从位降丁未土，分气候三十六，内卦互体见《离》、《巽》。配火木入金宫，分贵贱于强弱。吉凶随爻算，岁月运气逐休王，阴阳升降，变初九入初六，阳入阴为《坎》象。正体见阳位，刚柔分，吉凶见也，适变内象入《坎》为《困》卦。


# 焦氏易传：

**兑之**

**乾**：践履危难，脱危去患。入福喜门，见悔大君。

**夬**：叔迎兄弟，遇恭在阳。君子季姬。并坐鼓簧。

**大有**：朽根刖树，华叶落去。卒逢大焱，随风僵仆。

**大壮**：雄鹄延颈，欲飞入关。雨师洒道，瀸我袍裘。重车难前，侍者稽止。

**小畜**：生有圣德，上配大极。皇灵建中，受我以福。

**需**：三年人妻，相随奔驰。终日不食，精气劳疲。

**大畜**：秋南春北，随时休息。处和履中，安无忧凶。

**泰**：子畏于匡，困厄陈蔡。明德不危，竟克免害。

**履**：下田陆黍，万华生齿。大雨霖集，波病溃腐。

**兑**：班马还师，以息劳疲。后夫嘉喜，入户见妻。

**睽**：蓄积有馀，粪土不居。

**归妹**：

**中孚**：茆屋结席，崇我文德。三辰旗旗，家受行福。

**节**：命夭不遂，死多鬼祟。妻子啼喑，早失其雄。

**损**：福德之士，欢悦日喜。夷吾相桓，三归为臣，赏流子孙。

**临**：东山西岳，会合俱食。百喜送从，以成恩福。

**同人**：当得自如，不逢凶灾。衰者复兴，终无祸来。

**革**：鸟鸣喈喈，天火将下。燔我馆舍，灾及妃后。

**离**：东壁饰光，数暗不明。主母嫉妬，乱我业事。

**丰**：后时失利，不得所欲。

**家人**：安床厚褥，不得久宿。弃我嘉宴，困于东国。投杼之忧，不成灾福。

**既济**：天成地安，积石为山。润洽万里，人赖其欢。

**贲**：公孙驾骊，载游东齐。延陵说产，遗我紵衣。

**明夷**：禄如周公，建国洛东，父子俱封。

**无妄**：结网得解，受福安坐，终无患祸。

**随**：瞻白因弦，驽孱恐怯。任力堕劣，如猬见鹊。偃视恐伏，不敢拒格。

**噬嗑**：南循汝水，茂树斩枝。过时不遇，惄如周饥。

**震**：营城洛邑，周公所作。世建三十，年历七百。福佑盟执，坚固不落。

**益**：夏姬附耳，心听悦喜，利以传取。

**屯**：夹河为婚，期至无船。摇心失望，不见所欢。

**颐**：启户开门，巡狩释冤。夏台羑里，汤文悦喜。

**复**：雄处弱水，雌在海边。别离将食，哀悲于心。

**姤**：徙巢去家，南遇白乌。东西受福，与喜相得。

**大过**：符左契右，相与合齿。乾坤利贞，乳生六子。长大成就，风言如母。

**鼎**：十雉百雏，常与母俱。抱鸡搏虎，谁敢难者？

**恒**：范公陶夷，巧贾货资。东之营丘，易字子皮。抱珠载金，多得利归。

**巽**：秋蛇向穴，不失其节。夫人姜氏，自齐复入。

**井**：暗昧不明，耳聋不聪。陷入深渊，灭顶忧凶。

**蛊**：疮痍多病，宋公危殆。吴子巢门，无命失所。

**升**：江河淮海，天之都市。商人受福，国家富有。

**讼**：禹召诸侯，会稽南山。执玉万国，天下康宁。

**困**：隐隐填填，火烧山根。不润我邻，独不蒙恩。

**未济**：铜人铁柱，暴露劳苦。终日卒岁，无有休止。

**解**：目不可合，忧来搔足。怵惕危惧，去其邦族。

**涣**：鸟鸣巢端，一呼三颠。摇动东西，危魂不安。

**坎**：饥蚕作室，丝多乱绪，端不可得。

**蒙**：天孙帝子，与日月处。光荣于世，福禄繁祉。

**师**：早霜晚雪，伤害禾麦。损功弃力，饥无所食。

**遯**：三羖五䍧，相随俱行。迷入空泽，循谷宜北。经涉六驳，为所伤贼。

**咸**：白茅缩酒，灵巫拜祷。神嗜饮食，使君寿考。

**旅**：雉兔之东，以理为伤。见鹰惊走，死于谷口。

**小过**：罗网四张，鸟无所翔。征伐困极，饥穷不食。

**渐**：三虎搏狼，力不相当。如鹰格雉，一发破亡。

**蹇**：心愿所喜，乃今逢时。得我利福，不离兵革。

**艮**：三人俱行，别离将食。一身五心，反复迷惑。

**谦**：葛生衍蔓，絺綌为愿。家道笃厚，父兄悦喜。

**否**：有两赤头，从五岳来。谣言无佑，趍尔之林。俯伏听命，不敢动摇。

**萃**：舜登大禹，石夷之野。徵诣玉阙，拜治水土。

**晋**：中年蒙庆，今岁受福。必有所得，荣宠受禄。

**豫**：东行求玉，反得弊石。名曰无直，字曰丑恶。众所贱薄。

**观**：舞非其处，失节多悔，不合我意。

**比**：嵩融持戟，杜伯荷弩，降观下国，诛逐无道。夏商之季，失埶外走。

**剥**：乘舆八百，以明文德。践土葵丘，齐晋受福。

**坤**：子锄执麟，《春秋》作元。阴圣将终，尼父悲心。


