---
layout: book
title: 复 ䷗
---

[返回目录](./)

# 复 ䷗

**复：亨。出入无疾，朋来无咎。反复其道，七日来复，利有攸往。**

《彖》曰：复亨；刚反，动而以顺行，是以出入无疾，朋来无咎。反复其道，七日来复，天行也。利有攸往，刚长也。复其见天地之心乎？

《象》曰：雷在地中，复；先王以至日闭关，商旅不行，后不省方。

**初九：不远复，无祗悔，元吉。**

《象》曰：不远之复，以修身也。

**六二：休复，吉。**

《象》曰：休复之吉，以下仁也。

**六三：频复，厉无咎。**

《象》曰：频复之厉，义无咎也。

**六四：中行独复。**

《象》曰：中行独复，以从道也。

**六五：敦复，无悔。**

《象》曰：敦复无悔，中以自考也。

**上六：迷复，凶，有灾眚。用行师，终有大败，以其国君，凶；至于十年，不克征。**

《象》曰：迷复之凶，反君道也。

# 京氏易传：

复：阴极则反，阳道行也。《易》云：「君子道长，小人道消。」又曰：「七日来复。」六爻反复之称。《易》云：「初九、不远复，无秪悔。」六爻盛卦之体总称也。月一阳为一卦之主，与《震》为飞伏。初九、元士之世，六四、诸侯见应。建始乙未至庚子，积算起庚子至己亥，周而复始。土水见候，五星从位起岁星，张宿从位降庚子，分气候二十八。《坤》上《震》下，动而顺，是阳来荡阴，阴柔反去，刚阳复位，君子进，小人退。《易》云：「休复，元吉。」阳升阴降，变六二入《兑》象，次并《临》，二阳将进内为悦，阴去阳来气渐隆，火之入地泽《临》卦。


# 焦氏易传：

**复之**

**乾**：任重负力，东征不伏。陷泥履涂，雄师败覆。

**夬**：水沫沉浮，沮湿不居，为心疾忧。

**大有**：冠危戴患，身惊不安。与福驰逐，凶来入门。

**大壮**：三羝上山，俱至阴安。遂到南阳，见其芝香。两崖相望，未同枕床。

**小畜**：车驰人趍，卷甲相仇。齐鲁寇战，败于犬丘。

**需**：东风解冻，河川流通。西门子产，升擢有功。

**大畜**：南邦大国，鬼魅满室。欢声相逐，为我行贼。

**泰**：任力劣薄，远托邦国。转车不强，为痈所伤。

**履**：十五许室，柔顺有德。霜降既嫁，文以为合。先王日至，不利出域。

**兑**：赋敛重数，政为民贼。杼轴空虚，去其家室。

**睽**：白马騧骝，生乳不休。富我商人，得利饶优。

**归妹**：东行破车，远反室家。天命讫终，无所祷凶。

**中孚**：三人俱行，各别采桑。蕴其筐莒，留我嘉旅。得归无咎，四月来处。

**节**：簪跌带长，幽思穷苦。瘠貌小瘦，以病疾降。

**损**：把珠入口，蓄为玉宝。得吾所有，欣然嘉喜。

**临**：尚刑怀义，月出平地。国乱天常，咎徵灭亡。

**同人**：恶灾殆盈，日益彰明。祸不可救，三郤夷伤。

**革**：天厌禹德，命兴汤国。祓社衅鼓，以除民疾。

**离**：桀跖并处，民困愁苦。行旅迟迟，留连齐鲁。

**丰**：九雁列陈，雌独不群。为罾所牵，死于庖人。

**家人**：太乙置酒，乐正起舞。万福攸同，可以安处，绥我齯齿。

**既济**：驱羊南行，与祸相逢。狼惊吾马，虎盗我子。悲恨自咎。

**贲**：孟春醴酒，使君寿考。南山多福，宜行贾市。稻梁雌雉，所至利喜。

**明夷**：尧饮舜舞，禹拜上酒。礼乐所丰，可以安处。保我淑女。

**无妄**：踦牛伤暑，不能成亩。草莱不垦，年岁无有。

**随**：五心六意，岐道多怪。非君本志，生我恨悔。

**噬嗑**：逐禽出门，并失玉丸。往来井上，破甑缺盆。

**震**：猿堕高木，不踒手足。握珠怀玉，还归我室。

**益**：襦烧袴燔，裸剥饥寒，病疟冻孪。

**屯**：悬狟素飡，食非其任。失舆剥庐，休坐徙居，室家何忧。

**颐**：噂噂所言，莫如我恒。欢乐坚固，可以长安。

**复**：周师伐纣，克于牧野。甲子平旦，天下悦喜。

**姤**：行如桀纣，虽祷不祥。命衰绝周，文王乏祀。

**大过**：尧舜禹汤，四圣敦仁。允施德音，民安无穷。旅人相望，未同朝卿。

**鼎**：阴雾作匿，不见白日。邪径迷道，使君乱惑。

**恒**：雨师驾驷，风伯吹云。秦楚争强，施不得行。

**巽**：闭塞复通，与善相逢。甘棠之人，解我忧凶。

**井**：鸟鸣葭端，一呼三颠。摇动东西，危而不安。灵祝祷祉，疾病无患。

**蛊**：雨雪载涂，东行破车。旅人无家，利益咨嗟。

**升**：长子入狱，妇馈母哭。霜降愈甚，乡晦伏法。

**讼**：三足俱行，倾危善僵。六指不便，恩累弟兄。树柱关中，失其正当。

**困**：求犬得兔，请新遇故。虽不当路，逾吾旧舍。

**未济**：东邻西国，福喜同乐。出得隋珠，留获和玉。俱利有喜。

**解**：春桃萌生，万物华荣。邦君所居，国乐无忧。

**涣**：怒非其怨，贪垢腐鼠。而呼鹊鸱，自分失饵。致被殃患。

**坎**：桎梏拘获，身入牢狱。髡刑受法，终不得释。耳闭道塞，求事不得。

**蒙**：鹞鸱娶妇，深目窈身。折腰不媚，与伯相背。

**师**：京庾积仓，黍稷以兴。已极行疾，至以餍饱。

**遯**：仲冬无秋，鸟鹊饥忧。困于米食，数惊鸇雕。

**咸**：求鸡获雏，买鳖失鱼。出入钧敌，利得无饶。齐姜宋子，婚姻孔嘉。

**旅**：二人辇车，徙去其家。井沸釜鸣，不可以居。

**小过**：逐鸠南飞，与喜相随。并获鹿子，多得利归。虽忧不危。

**渐**：春生夏乳，羽毛成就，举不失宜，君臣相好。盗走奔北，终无有晦。

**蹇**：宛马疾步，盲师坐御。目不见路，中止不到。

**艮**：三骊负衡，南取芝香。秋兰芬馥，盛满匣匮。利我少姜。

**谦**：虎狼并处，不可以仕。忠谋转政，祸必及己。退隐深山，身乃不殆。

**否**：千岁旧室，将有困急。荷粮负囊，出门直北。

**萃**：蜱蜉戴盆，不能上山。脚推跛蹶，顿伤其颜。

**晋**：飞至日南，还归辽东。雌雄相从，和鸣雍雍。解我迥春。

**豫**：卵与石鬭，麋碎无处。挈瓶之使，不为忧惧。

**观**：东行破车，步入危家。衡门穿射，无以为主。卖袍续食，糟糠不饱。

**比**：南山之迹，真人所游。德配唐虞，天命为子。保佑歆享，身受大庆。

**剥**：持刃操肉，对酒不食。夫亡从军，少子入狱，抱膝独宿。

**坤**：义不胜情，以欲自营。觊利危宠，折角摧颈。


