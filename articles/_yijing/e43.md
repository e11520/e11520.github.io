---
layout: book
title: 未济 ䷿
---

[返回目录](./)

# 未济 ䷿

**未济：亨，小狐汔济，濡其尾，无攸利。**

《彖》曰：未济，亨；柔得中也。小狐汔济，未出中也。濡其尾，无攸利；不续终也。虽不当位，刚柔应也。

《象》曰：火在水上，未济；君子以慎辨物居方。

**初六：濡其尾，吝。**

《象》曰：濡其尾，亦不知极也。

**九二：曳其轮，贞吉。**

《象》曰：九二贞吉，中以行正也。

**六三：未济，征凶，利涉大川。**

《象》曰：未济征凶，位不当也。

**九四：贞吉，悔亡，震用伐鬼方，三年有赏于大国。**

《象》曰：贞吉悔亡，志行也。

**六五：贞吉，无悔，君子之光，有孚，吉。**

《象》曰：君子之光，其晖吉也。

**上九：有孚于饮酒，无咎，濡其首，有孚失是。**

《象》曰：饮酒濡首，亦不知节也。

# 京氏易传：

未济：阴阳二位，各复本体。六爻交互，异于正象。故取《未济》名之。世应得位，阴阳殊涂。性命不交，吉凶列矣，与《坎》为飞伏。六三、三公为世，应宗庙，建始辛亥至丙辰，积算起丙辰至丁卯，水土二象入《离》、《坎》，五星从位起太白，娄宿从位降戊午火，分气候二十八，水火二象，《坎》、《离》相纳，受性本异，立位见隔。睽于上下，吉凶生也。受刑见害，气不合也。阴阳升降，入于外卦。适《离》为《艮》，上著于象。天地盈虚，与时消息，其大也，次降入山水《蒙》卦。


# 焦氏易传：

**未济之**

**乾**：旦生夕死，名曰婴鬼，不可得视。

**夬**：阴变为阳，女化为男。治道得通，君臣相承。

**大有**：初虽惊惶，后乃无伤，受其福庆。

**大壮**：蒙惑憧憧，不知西东。魁罡指南，告我室中。利以宜止，去国忧患。

**小畜**：骑龙乘风，上见神公。彭祖受刺，王乔赞通，巫咸就位，拜福无穷。

**需**：山水暴怒，坏折梁柱。稽难行旅，留连愁苦。

**大畜**：火虽炽，在吾后。寇虽近，在吾右。身安吉，不危殆。

**泰**：金帛共宝，宜与我市。嫁娶有息，利得过倍。

**履**：天火卒起，烧我旁里。延及吾家，空尽己财。

**兑**：望幸不到，文章未就。王子逐兔，犬踦不得。

**睽**：猃狁匪度，治兵焦获。伐镐及方，与周争强。元戎其驾，衰及夷王。

**归妹**：

**中孚**：春秋祷祀，解祸除忧，君无灾咎。

**节**：两足四翼，飞入家国。宁我伯叔，与母相得。

**损**：厌浥晨夜，道多湛露。沾我襦袴，重难以步。

**临**：所望在外，鼎金方来。拭爵涤罍，炊食待之，不为季忧。

**同人**：鸟飞兔走，各有畏恶。雕鹰为贼，乱我室舍。

**革**：圭璧琮璜，执礼见王。百里甯戚，应聘齐秦。

**离**：被珠衘玉，沐浴仁德。应聘唐国，四门穆穆。蟊贼不作，凶恶伏匿。

**丰**：崔嵬北岳，天神贵客。温仁正直，主布恩德。衣冠不已，蒙受大福。

**家人**：言与心诡，西行东坐。鲧湮洪水，佞贼为祸。

**既济**：大蛇巨鱼，相搏于郊。君臣隔塞，郭公出庐。

**贲**：华首山头，仙道所由。利以居止，长无咎忧。

**明夷**：名成德就，项领不试。景公耄老，尼父逝去。

**无妄**：独立山颠，求鹿耕田。草木不辟，秋饥无年。

**随**：犬畏狼虎，依人有辅。三夫执戟，伏不敢起，身安无咎。

**噬嗑**：春服既成，载华复生。茎叶盛茂，实穗泥泥。

**震**：雹梅零蒂，心思愦愦，乱我灵气。

**益**：宜行贾市，所求必倍。载喜抱子，与利为友。

**屯**：西多小星，三五在东。早夜晨行，劳苦无功。

**颐**：𪙨𪙨𪘙𪘙，贫鬼相责。无有欢怡，一日九结。

**复**：火中暑退，禾黍其食。商人不至，市空无有。

**姤**：树蔽牡荆，生蘙山旁。仇敌背憎，孰肯相迎？

**大过**：追亡逐北，呼还幼叔。至山而得，反归其室。

**鼎**：龙渴求饮，黑云景从。河伯捧醴，跪进酒浆，流潦滂滂。

**恒**：瓮破盆缺，南行亡失。

**巽**：二政多门，君失其权。三家专制，祸起季孙。

**井**：天旱水涸，枯槁无泽。困于沙石，未有所获。

**蛊**：蜘蛛作网，以伺行旅。青蝇嚵聚，以求膏腴。触我罗绊，为网所得。

**升**：云兴蔽日，雨集草木，年茂岁熟。

**讼**：比目四翼，来安吾国。福喜上堂，与我同床。

**困**：蟠梅折枝，与母别离，绝不相知。

**未济**：忠慢未习，单酒糗脯。数至神前，欲求所顾，反得大患。

**解**：承川决水，为吾之祟，使我心愦。毋树麻枲，居止凶咎。

**涣**：伯虎仲熊，德义昭明。使布五教，阴阳顺序。

**坎**：衘命辱使，不堪厥事。遂堕落去，更为斯吏。

**蒙**：北陆藏冰，君子心悲。困于粒食，鬼惊我门。

**师**：狡兔趯趯，良犬逐咋。雄雌爰爰，为鹰所获。

**遯**：唇亡齿寒，积日凌根。朽不可用，为身灾患。

**咸**：机关不便，不能出言。精成通道，为人所冤。

**旅**：鬼夜哭泣，齐失其国，为下所贼。

**小过**：牧羊稻园，闻虎喧欢。惧畏悚息，终无祸患。

**渐**：穿匏挹水，篝铁燃火。劳疲力竭，饥渴为祸。

**蹇**：三火起明，雨灭其光。高位疾颠，骄恣诛伤。

**艮**：鹿求其子，虎庐之里。唐伯季耳，贪不我许。

**谦**：两金相击，勇气均敌。日月鬭战，不破不缺。

**否**：鬼魅之居，凶不可舍。

**萃**：坐茵乘轩，据德宰臣。虞叔受命，六合和亲。

**晋**：鸟鸱搏翼，以避阴贼。盗伺二女，赖厥生福。旱灾为疾，君无黍稷。

**豫**：曳纶河海，挂钓鲂鲤。王孙利德，以享仲友。

**观**：日月并居，常暗匪明。高山崩颠，丘陵为溪。

**比**：增禄益福，喜来入室，解除忧惑。

**剥**：三狐群哭，自悲孤独。野无所游，死于丘室。

**坤**：大步上车，南到喜家。送我狐裘，与福喜来。


