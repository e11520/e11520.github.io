---
layout: book
title: 遯 ䷠
---

[返回目录](./)

# 遯 ䷠

**遯：亨，小利贞。**

《彖》曰：遯亨，遯而亨也。刚当位而应，与时行也。小利贞，浸而长也。遯之时义大矣哉！

《象》曰：天下有山，遯；君子以远小人，不恶而严。

**初六：遯尾，厉，勿用有攸往。**

《象》曰：遯尾之厉，不往何灾也。

**六二：执之用黄牛之革，莫之胜说。**

《象》曰：执用黄牛，固志也。

**九三：系遯，有疾厉，畜臣妾吉。**

《象》曰：系遯之厉，有疾惫也。畜臣妾吉，不可大事也。

**九四：好遯，君子吉，小人否。**

《象》曰：君子好遯，小人否也。

**九五：嘉遯，贞吉。**

《象》曰：嘉遯贞吉，以正志也。

**上九：肥遯，无不利。**

《象》曰：肥遯，无不利；无所疑也。

# 京氏易传：

遯：阴爻用事，阴荡阳遯。金土见象，山在天下为《遯》，阴来阳退也。小人君子污隆，契斯义也。《易》云：「遯世无闷。」与民为飞伏，大夫居世，建辛未为月。六二得应，与君位遇建焉。臣事君，全身远害。建辛未至丙子，阴阳遯去，终而伏位。积算起丙子至乙亥，周而复始。阳消阴长，无专于败。《系》云：「能消息者，必专者败。」五星从位起太阴，鬼宿入位降丙辰，配于人事为背，为手，于类为狗，为山石。内外升降，阴阳分数二十八候，土入金为缓，积阳为天，积阴为地。山所地高峻，逼通于天。是阴长阳消，降入《否》。


# 焦氏易传：

**遯之**

**乾**：软弱无辅，不能自理。意在外野，心怀劳苦，虽忧无殆。

**夬**：择日高飞，遂至东齐，见孔圣师，使我和谐。

**大有**：筑门壅户，虎卧当道，惊我骅骝，不利出处。

**大壮**：陈力就列，官职并废，手不胜盆，失其宠门。

**小畜**：畜牝无驹，养鸡不雏，群羊三岁，不生两头。

**需**：三手六目，政多烦惑，皋陶喑聋，乱不可从。

**大畜**：左跌右僵，前踬触桑，其指据石，伤其弟兄，老蚕不作，家无织帛，贵货贱身，久留连客。

**泰**：缩绪乱丝，手与为哭。越亩逐兔，断其襌襦。

**履**：老耄罢极，无取中直，悬舆致仕，得归乡里。

**兑**：牙蘖生达，阳倡于外，左手执龠，公言锡爵。

**睽**：南山高罡，回隤难登，道里辽远，行者无功。忧不成凶，恶亦消去。

**归妹**：

**中孚**：鎡基逢时，稷契皋陶，贞良愿得，微子解囚，市空无虎，谩诞妄语。

**节**：渠戎万里，昼夜愁苦，櫜甲戎服，虽荷不贼，鹰鸇之残，害不能伤。

**损**：安坐至暮，祸灾不到，利诘奸妖，罪人弗赦。

**临**：昏暮不行，候待旦明，从住止后，未得相从。

**同人**：入市求鹿，不见头足，终日至夜，竟无所得。

**革**：福德之士，欢悦日喜，夷吾相国，三归为臣，赏流子孙。

**离**：折亡破瓮，使我困贫，与母生分，别离异门。

**丰**：登高望时，见乐无忧，求利南国，与宝相得。

**家人**：狗畏猛虎，依人为辅，三夫执戟，伏不敢趋，身安无咎。

**既济**：出门东行，日利时良，步骑与驷，经历宗邦，暮宿北燕，与乐相逢。

**贲**：老马垂耳，不见百里，君子弗恃，商人莫取，无与为市。

**明夷**：龙鬭时门，失理伤贤，内畔生贼，自为心疾。

**无妄**：容民畜众，履德有信，大人受福，童蒙忧惑，利无所得。

**随**：尧问伊舜，圣德增益，使民不惧，安无悚惕。

**噬嗑**：去恶就凶，东西多讼，行者无功。

**震**：骢𩦞黑𩭳，东归高乡，白虎推轮，苍龙把衡，朱雀导引，虚乌载游，逐扣天门，入见真君，马安人全。

**益**：胶车驾东，与雨相逢，五楘解堕，顿輈独宿，忧为身祸。

**屯**：穴有孤乌，坎生虾蟆，象出万里，不可得捕。

**颐**：昏人宜明，卖食老昌，国祚东表，号称太公。

**复**：百足俱行，相辅为强，三圣翼事，王室宠光。

**姤**：陈妫敬仲，兆兴齐姜，乃适营丘，八世大昌。

**大过**：敝笱在梁，鲂逸不禁，渔父劳苦，藏空乾口。

**鼎**：清人高子，久屯外野，逍遥不归，思我慈母。

**恒**：襁褓孩呱，冠带成家，出门如宾，父母何忧？

**巽**：江水沱汜，思附君子，伯仲受归，不我肯顾，侄娣悔恨。

**井**：老河虚空，旧井无鱼，利得不饶，避患东邻，祸入我门，使我悔存。

**蛊**：昭公失常，季氏悖狂，逊齐处郓，丧其宠身。

**升**：中夜狗吠，盗在庐外，神光佑助，消散解去。

**讼**：德积不轻，辞王钓耕，三媒不已，大福来成。

**困**：雷车不藏，隐隐西行，霖雨三旬，流为河江，使国忧凶。

**未济**：酒为欢伯，除忧来乐，福善入门，与君相索，使我有得。

**解**：求我所欲，得其利福，终身不辱，盈盛之门，高屋先覆，君失邦国。

**涣**：云梦苑囿，万物蕃炽。犀象玳瑁，荆人以富。

**坎**：盛中后跌，衰老复掇，盈满减毁，疾羸肥腯，郑昭失国，重耳与立。

**蒙**：俱为天民，云过吾西，伯氏嫉妬，与我无恩。

**师**：坚固相亲，曰笃无患，六体不易，执以安全，雨师驾西，濡我毂轮，张伯李季，各坐关门。

**遯**：三涂五岳，阳城太室，神明所保，独无兵革。

**咸**：野有积庾，穑人驾取，不逢虎狼，暮归其宇。

**旅**：䟽足息肩，有所忌难，金城铁廓，以铜为关，藩屏自卫，安上无患。

**小过**：骑骓与苍，南贾太行。逢驳猛虎，为所吞殇，葬于渭阳。

**渐**：端坐生患，忧来入门，使我不安。

**蹇**：逢时阳遂，富且尊贵。

**艮**：路多枳棘，步刺我足，不利旅客，为心作毒。

**谦**：陶朱白圭，善贾息资，公子王孙，富贵不贫。

**否**：海老水乾，鱼鳖尽索，藁落无润，独有沙石。

**萃**：缺埒无墠，难从东西，毁破我盆，泛弃酒食。

**晋**：积雪大寒，万物不生，阴制庶士，时本冬贫。

**豫**：王良善御，伯乐知马，周旋步骤，行中规矩，止息有节，延命寿考。

**观**：安上宜官，一日九迁，升擢超等，牧养常山。

**比**：方内不行，辐摧轮伤，马楚踶甚，受子闵时。

**剥**：蜗螺生子，深目黑丑，似类其母，虽或相就，众人莫取。

**坤**：周成之隆，刑措无凶，太宰赞佑，君子作仁。


