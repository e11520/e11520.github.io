---
layout: book
title: 蛊 ䷑
---

[返回目录](./)

# 蛊 ䷑

**蛊：元亨，利涉大川。先甲三日，后甲三日。**

《彖》曰：蛊，刚上而柔下，巽而止，蛊。蛊，元亨，而天下治也。利涉大川，往有事也。先甲三日，后甲三日，终则有始，天行也。

《象》曰：山下有风，蛊；君子以振民育德。

**初六：干父之蛊，有子，考无咎，厉终吉。**

《象》曰：干父之蛊，意承考也。

**九二：干母之蛊，不可贞。**

《象》曰：干母之蛊，得中道也。

**九三：干父之蛊，小有悔，无大咎。**

《象》曰：干父之蛊，终无咎也。

**六四：裕父之蛊，往见吝。**

《象》曰：裕父之蛊，往未得也。

**六五：干父之蛊，用誉。**

《象》曰：干父之蛊；承以德也。

**上九：不事王侯，高尚其事。**

《象》曰：不事王侯，志可则也。

# 京氏易传：

蛊：适六爻阴阳上下，本道存也。气运周而复始，山下见风，止而顺，内互悦而动。《易》云：「《蛊》者、事也。」先甲后甲，事分而令行。金土合木象，复本曰归魂，与《震》为飞伏。九三归魂，立三公在世，应上九，见宗庙。建始庚戌至乙卯，积算起乙卯至庚寅，周而复始。土木入《艮》、《巽》，五星从位起太阴，危宿从位降辛酉金，分气候二十八。木上见土，风落山贞，干于父事，阴阳复位，长幼分焉。八卦循环始于《巽》，归魂内象见还元，六爻进退，吉凶在于四时，积算起宫，从乎建始，升阴阳，《巽》宫适变入《离》，文柔分矣。阴入阳退见中虚，次水中女，八卦相荡，阴阳定位，迁入《离》宫八卦纯火，以日用事。


# 焦氏易传：

**蛊之**

**乾**：首泽与目，载受福庆；我有好爵，与汝相迎。

**夬**：季秋孟冬，寒露霜降；大阴在庭，品物不生。鸡犬夜鸣，家扰数惊。

**大有**：日短夜长，禄命分张；早离父兄，免见忧伤。

**大壮**：阴变为阳，女化为男；治道得通，君臣相承。

**小畜**：初忧后喜，与福为市；八佾列陈，饮御嘉友。

**需**：执义秉德，不危不殆。延颈盘桓，安其室檀。屯耗未得，终无大恤。

**大畜**：云雷因积，大雨重叠；久不见日，使心悒悒。

**泰**：玄黄四塞，阴雌伏谋；呼我墙屋，为巫所识。

**履**：童妾独宿，长女未室；利无所得。

**兑**：南山高岗，麟凤室堂；含和履中，国无灾殃。

**睽**：大仓充盈，庶民蕃盛，年岁熟荣。

**归妹**：下泉苞稂，十年无王。荀伯遇时，忧念周京。

**中孚**：商人子孙，资无所有；贪狼逐狐，留连都市。还辕内乡，嘉喜何咎。

**节**：宫成室就，进乐相舞；英俊在堂，福禄光明。

**损**：弩弛弓藏，良犬不行；内无怨女，征夫在堂。

**临**：则天顺时，周流其墟；与乐并居，元有咎忧。

**同人**：伯氏杀羊，行悖天时；亳社夷烧，朝歌丘墟。

**革**：云梦大薮，嘉有所在；虞人共职，骊驹乐喜。

**离**：鸿雁南飞，随时休息；转逐天和，千岁不衰。

**丰**：江河海隅，众利聚居；可以遨游，卒岁无忧。

**家人**：公无长驱，大王骏马；非其当所，伤折为害。

**既济**：涌泉汩汩，南流不绝；坏败邑里，家无所处。

**贲**：转作骊山，大失人心；刘季发怒，禽灭子婴。

**明夷**：葛累蒙棘，华不得实；谗佞乱政，使恩壅塞。

**无妄**：福禄不遂，家多怪祟；麋鹿悲啼，思其大雄。

**随**：举趾振翼，南至嘉国；见我伯姊，与惠相得。

**噬嗑**：公孙驾骊，载游东齐；延陵悦产，遗季紵衣。

**震**：德惠孔明，虽衰复章，保其室堂。

**益**：特牺孔博，日新其德；文公燎猎，姜氏受福。

**屯**：折若蔽日，兰屏王目。司马无良，平子没伤。

**颐**：三河俱合，水怒踊跃；坏我王室，民困无食。

**复**：螮蝀充侧，佞人倾惑；女谒横行，正道壅塞。

**姤**：心多恨悔，出门见怪；有虵三足，丑声可恶。嫫母为媒，请求不得。

**大过**：旦雨夜行，早遍辟城；更相覆倾，终无所成。

**鼎**：獐鹿鸡兔，群聚东国；俱往逐追；九齚十得。主君有喜。

**恒**：心多恨悔，出言为怪；枭鸣室北，丑声可恶。请谒不得。

**巽**：重驿置之，来除我忧；与喜俱居，同其福休。

**井**：昊天白日，照临我国；万民康宁，咸赖嘉福。

**蛊**：鲂生江淮，一转为百；周流天下，无有难恶。

**升**：鸡方啄粟，为狐所逐；走不得食，惶惧惕息。

**讼**：长舌乱家，大斧破车；阳阴不得，姬姜衰忧。

**困**：陈妫敬仲，兆兴齐姜；乃适营丘，八世大昌。

**未济**：固阴冱寒，常冰不温；凌人情怠，大雹为灾。

**解**：鸟反故巢，归其室家。心平意正，与叔相和。登高殒坠，失其宠贵。

**涣**：紫芝朱草，与仙为侣；公尸侑食，福禄来下。

**坎**：褒后生虵，垂老盲微；侧跌哀公，酉灭黄离。

**蒙**：家在海隅，挠绕深流；王孙单行，无妄以趍。

**师**：二人异路，东趍西步；千里之外，不相知处。

**遯**：四马过隙，时难再得；尼父孔圣，系而不食。

**咸**：后时失利，不得所欲；莫亨偕结，自逐自逐。

**旅**：南山黄竹，三身六目。出入制命，东皇宣政。主尊君安，郑国无患。

**小过**：执贽入朝，献其狐裘；元戎爕安，沙漠以欢。

**渐**：天之奥隅，尧舜所居；可以全身，保我邦家。

**蹇**：执蕡照牺，为风所吹；火灭无光，不见玄黄。

**艮**：天之所坏，不可强支；众口嘈嘈，虽贵必危。

**谦**：采唐沫乡，期于桑中；失期不会，忧思约带。

**否**：中复摧颓，常恐衰微；老复赖庆，五羖为相。

**萃**：虎豹争强，道闭不通；小人欢讼，贪夫受空。

**晋**：昆仑源口，流行不止；龙门砥柱，民不安处。母归孩子，黄麑悦喜。

**豫**：昧视无光，夜不见明；冥抵空床，季叶逃亡。

**观**：虿室蜂户，螫我手足；不可进取，为吾害咎。

**比**：视暗不见，云蔽日光；不见子都，郑人心伤。

**剥**：羊肠九萦，相推稍前；止须王孙，乃能上天。

**坤**：䡘䡘轠轠，岁莫偏蔽，宠名捐弃，君衰在位。


