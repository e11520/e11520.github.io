---
layout: book
title: 井 ䷯
---

[返回目录](./)

# 井 ䷯

**井：改邑不改井，无丧无得，往来井井。汔至，亦未繘井，羸其瓶，凶。**

《彖》曰：巽乎水而上水，井；井养而不穷也。改邑不改井，乃以刚中也。汔至亦未繘井，未有功也。羸其瓶，是以凶也。

《象》曰：木上有水，井；君子以劳民劝相。

**初六：井泥不食，旧井无禽。**

《象》曰：井泥不食，下也。旧井无禽，时舍也。

**九二：井谷射鲋，瓮敝漏。**

《象》曰：井谷射鲋，无与也。

**九三：井渫不食，为我心恻，可用汲，王明，并受其福。**

《象》曰：井渫不食，行恻也。求王明，受福也。

**六四：井甃，无咎。**

《象》曰：井甃无咎，修井也。

**九五：井冽，寒泉食。**

《象》曰：寒泉之食，中正也。

**上六：井收勿幕，有孚元吉。**

《象》曰：元吉在上，大成也。

# 京氏易传：

井：阴阳通变，不可革者、《井》也。《井》道以澄清不竭之象，而成于《井》之德也。《易》云：「《井》者、德之基。」又云：「往来井井，见功也。」改邑不改井，德不可渝也，与《坎》为飞伏。九五处至尊，应用见本象，建辛巳至丙戌，积算起丙戌至乙酉，周而复始，五星从位起岁星，尾宿从位降戊戌，《坎》下见风险于前，内外相资益于君。贤人有位，君子不孤。《传》曰：「德不孤，必有邻。」气候所象，定数于二十八，天地之数，分于人事；吉凶之兆，定于阴阳。阴生阳消，阳生阴灭。二气交互，万物生焉，《震》至于《井》，阴阳代位，至极则反，与《巽》为终。退复于本，故曰：「游魂为《大过》。」


# 焦氏易传：

**井之**

**乾**：左辅右弼，金玉满堂。常盈不亡，富如敖仓。

**夬**：脱卵免乳，长大成就。君子万年，动有利得。

**大有**：大舆多尘，小人伤贤。皇甫司徒，使君失家。

**大壮**：公孙之政，惠而不烦。乔子相国，终身无患。

**小畜**：东行述职，征讨不服。侵齐伐陈，衘璧为臣，大得意还。

**需**：大夫行父，无地不涉。为吾相土，莫如韩乐，可以居止，长安富有。

**大畜**：千门万户，大福所处。黄屋左纛，龙德独有。

**泰**：本根不固。华叶落去，更为孤妪。

**履**：百足俱行，相辅为强。三圣翼事，王室宠光。

**兑**：六虵奔走，俱入茂草。惊于长注，畏惧啄口。

**睽**：循理举手，举求取予。六体相摩，终无咎殃。

**归妹**：

**中孚**：顷迭不行，弱足善僵。孟絷无良，失其宠光。

**节**：避虵东走，反入虎口。制于爪牙，骨为灰土。

**损**：郑会细■，国乱失顷。弘明早见，止乐不听。

**临**：顺风吹火，牵骑骥尾。易为功力，因权受福。

**同人**：履位乘势，靡有绝蔽。为隶所图，与众庶位。

**革**：从叔旅行，食于东昌。嘉伯悦喜，与我芝香。

**离**：高飞不视，贪叨所在。臭腐为患，自害躬身。

**丰**：商风数起，天下昏晦。旱魃为虐，九土兵作。

**家人**：八子同巢，心劳相思，虽苦无忧。

**既济**：望风入门，来到我邻，餔吾养均。

**贲**：神鸟五色，凤凰为主。集于王谷，使君得所。

**明夷**：藏戟之室，封豕受福。充泽肥腯，子孙蕃息。

**无妄**：少康兴起，诛浇复祖。微灭复明，大禹享祀。

**随**：蚬见不祥，祸起我乡。行人畏亡，使命不通。

**噬嗑**：延陵聪敏，乐听太史。鸡鸣大国，姜氏受福。

**震**：游魂六子，百木所起。三男从父，三女随母，至已而反，各得其所。

**益**：穿室凿墙，不直生讼。褰衣涉露，虽劳无功。

**屯**：螟䖝为贼，害我稼穑。尽禾殚麦，秋无所得。

**颐**：乾作圣男，坤为智女。配合既成，长生得所。

**复**：明月作昼，大人失居。众星宵乱，不知所据。

**姤**：五心乖离，各引是非。莫适为主，道路塞壅。

**大过**：羿张乌号，彀射惊狼。钟鼓夜鸣，将军壮心。赵国雄勇，鬭死荥阳。

**鼎**：訾娵开门，鹤鸣弹冠。文章进用，舞韶和鸾。三仁翼政，国无灾殃。

**恒**：方啄宣口，圣智仁厚。释解倒悬，家国大安。

**巽**：

**井**：踬跛未起，失利后市，不得鹿子。

**蛊**：无事招祸，自取灾殃。畜狼养虎，必见贼伤。

**升**：营城洛邑，周公所作。世逮三十，年历七百。福佑封实，坚固不落。

**讼**：少孤无父，长失慈母。悖悖茕茕，莫与为福。

**困**：牛耳聋蔽，不晓声味。委以鼎俎，方始乱溃。

**未济**：登高车反，视天弥远。虎口不张，害贼消亡。

**解**：井者有悔，渴霓为怪。不亟徙乡，家受其殃。

**涣**：

**坎**：炙鱼铜斗，张伺夜鼠。不忍香味，机发为祟。祟在头颈，筰不得去。

**蒙**：跛躄难步，迟不及舍。露宿泽陂，亡其襦袴。

**师**：侧弁醉客，重舌作凶。披发夜行，迷乱相误，亡失居止。

**遯**：踟蹰南北，误入丧国。杜季利兵，伤我心腹。

**咸**：铅刀攻玉，坚不可得。单尽我力，齿为疾贼。

**旅**：自卫归鲁，时不我与。冰炭异室，仁道隔塞。

**小过**：十羊俱见，黄头为首。岁美民安，国乐无咎。

**渐**：黄虹之野，贤君在位。荣叚为相，国无灾殃。

**蹇**：王子公孙，把弦摄丸。发辄有获，家室饶足。

**艮**：南山兰茝，使君媚好。皇女长妇，多孙众子。

**谦**：安和泰山，福佑屡臻。虽有狼虎，不能危身。

**否**：牧羊稻园，闻虎喧喧。畏惧休息，终无祸焉。

**萃**：百柱载梁，千岁不僵。大愿辅福，文武以昌。

**晋**：弧矢大张，道绝不通。小人寇贼，君子壅塞。

**豫**：同气异门，各别东西。南与凶遇，北伤其孙。

**观**：五岳四渎，沾濡为德。行不失理，民赖恩福。

**比**：马惊破处，王孙沉沟。身死魂去，自为患害。

**剥**：媒妁先明，虽期不得。齐女长子，乱其纪纲。

**坤**：雨师娶妇，黄岩季子。成礼既婚，相呼而归，润泽田里。


