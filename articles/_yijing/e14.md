---
layout: book
title: 节 ䷻
---

[返回目录](./)

# 节 ䷻

**节：亨。苦节，不可贞。**

《彖》曰：节，亨，刚柔分，而刚得中。苦节不可贞，其道穷也。说以行险，当位以节，中正以通。天地节而四时成，节以制度，不伤财，不害民。

《象》曰：泽上有水，节；君子以制数度，议德行。

**初九：不出户庭，无咎。**

《象》曰：不出户庭，知通塞也。

**九二：不出门庭，凶。**

《象》曰：不出门庭，失时极也。

**六三：不节若，则嗟若，无咎。**

《象》曰：不节之嗟，又谁咎也。

**六四：安节，亨。**

《象》曰：安节之亨，承上道也。

**九五：甘节，吉；往有尚。**

《象》曰：甘节之吉，居位中也。

**上六：苦节，贞凶，悔亡。**

《象》曰：苦节贞凶，其道穷也。

# 京氏易传：

节：水居泽上，泽能积水。阳止于阴，故为《节》。《节》者、止也。阳荡阴而积实居中，悦内而险于前，阴阳进退，金水交运。与《兑》为飞伏，元士立元首，见应诸侯，建起甲申至己丑，积算起己丑至戊子，周而复始。五星从位起太阴，女宿从位降丁巳，金上见水，本位相资，二气交争，失节则嗟。《易》云：「不节若。则嗟若。」分气候二十八，中男入《兑》少女分，荡入阴中，位见阳升降，见长男，次入水雷《屯》。


# 焦氏易传：

**节之**

**乾**：虎呴怒咆，慎戒外忧。上下俱搔，士民无聊。

**夬**：一雌二雄，子不知公。乱我族类，使吾心愤。

**大有**：畏昏不行，待旦昭明。燎猎受福，老赖其庆。

**大壮**：德音孔博，升在王室。八极蒙佑，受其福禄。

**小畜**：四乱不安，东西为患。退止我足，无出邦域。乃得全完，赖其生福。

**需**：鹊巢乌城，上下不亲。内外乖畔，子走矢顽。

**大畜**：景星照堂，麟游凤翔。仁施大行，颂声作兴。

**泰**：骐驎绿耳，章明造父。伯夙成季，共成霸功，为晋元辅。

**履**：长宁履福，安我百国。嘉宾上堂，与季同床。

**兑**：傅说王良，骖御四龙。周径万里，无有危凶。

**睽**：方啄宣口，圣智仁厚。释解倒悬，唐国大安。

**归妹**：王良善御，伯乐知马。周旋步趋，行中规矩。止息有节，延命寿考。

**中孚**：江有宝珠，海多大鱼。亟行疾至，所以得财。

**节**：海为水王，聪圣且明。百流归德，无有叛逆，常饶优足。

**损**：积冰不温，北陆苦寒。露宿多风，君子伤心。

**临**：奢淫爱啬，神所不福。灵祗凭怒，鬼障其室。

**同人**：大面长颈，未解君忧。

**革**：讽德诵功，周美盛隆。惠旦辅成，光济冲人。

**离**：商伯沉醉，庶兄奔走。淫女荡夫，仁德并孤。

**丰**：释然远咎，避患害早。田获三狐，以贝为宝。

**家人**：天所佑助，福来祸去，君王何忧？

**既济**：弱足刖跟，不利出门。市贾无嬴，折亡为患。

**贲**：喜乐拚跃，来迎名家。鹊巢百两，获利养福。

**明夷**：羽动角甘，雨续草木，茂年岁熟。

**无妄**：征不以礼，辞乃无名。纵获臣子，伯功不成。

**随**：比目四翼，相倚为福。姜氏季氏，与君合德。

**噬嗑**：东行西步，失次后舍。与彼作期，不觉至夜。乾侯野井，昭君失居。

**震**：恩愿所之，乃今逢时。洗濯故忧，拜其欢来。

**益**：伯夷叔齐，贞廉之师。以德防患，忧祸不存。

**屯**：日望一食，常恐不足，禄命寡薄。

**颐**：文明之世，销锋铸耜。以道顺民，百王不易。

**复**：北虏匈奴，数侵边境。

**姤**：主安多福，天禄所伏。居之宠昌，君子有光。

**大过**：鸟飞无羽，鸡鬭折距。徒自长嗟，谁肯为侣？

**鼎**：三夜不寝，忧来益甚。戒以危惧，弃其安居。

**恒**：陶叔孔圉，不处乱国。初虽未萌，后受福庆。

**巽**：六目俱视，各欲有志。心意不同，乖戾生讼。

**井**：宣发龙叔，为王主国。安土成稷，天下蒙福。

**蛊**：履阶升墀，高登崔嵬。福禄洋溢，依天之威。

**升**：周师伐纣，胜殷牧野。甲子平旦，天下大喜。

**讼**：云龙集会，征讨西戎。招边定众，谁敢当锋。

**困**：日走月步，趍不同舍。夫妻反目，主君失居。

**未济**：利尽得媒，时不我来。鸣雌深涉，寡宿独居。

**解**：皇母多恩，字养孝孙。脱于襁褓，成就为君。

**涣**：仲伯季叔，日暮寝寐。醉醒失明，丧其贝囊，卧拜道旁。

**坎**：群队虎狼，啮彼牛羊。道路不通，妨农害商。

**蒙**：良马疾走，千里一宿。逃难它乡，谁能追复？

**师**：春多膏泽，夏润优渥。稼穑成熟，亩获百斛。

**遯**：奋翅鼓翼，翱翔外国。逍遥北域，不入温室。

**咸**：三狸搏鼠，遮遏前后。当此之时，不能脱走。

**旅**：仁兽所处，国无凶咎。市贾十倍，复归惠里。

**小过**：远视千里，不见所持。离娄之明，无益于耳。

**渐**：騂牛亡子，鸣于大野。申复阴徵，还归其母，说以除悔。

**蹇**：葛藟蒙棘，华不得实。谗佞乱政，使恩壅塞。

**艮**：噂噂嗫嗫，夜行昼伏。谋议我资，来窃吾室。

**谦**：伯去我东，首发如蓬。长夜不寐，忧系心胸。

**否**：张陈嘉谋，赞成汉都。主欢民喜，其乐休休。

**萃**：千岁槐根，利多斧瘢。树维枯屈，枝叶不出。

**晋**：当变立权，掷解患难。霍然冰释，大国以安。

**豫**：朽条腐索，不堪施用。安静候时，以待亲知。

**观**：大步小车，南到喜家。送我豹裘，与福载来。

**比**：童妾独宿，长女未室，利无所得。

**剥**：非理后来，谁肯相与？往而不获，徒劳道路。

**坤**：探巢得雏，仇鹊俱来，使我心忧。


