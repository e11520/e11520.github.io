---
layout: book
title: 需 ䷄
---

[返回目录](./)

# 需 ䷄

**需：有孚，光亨，贞吉。利涉大川。**

《彖》曰：需，须也；险在前也。刚健而不陷，其义不困穷矣。需有孚，光亨，贞吉。位乎天位，以正中也。利涉大川，往有功也。

《象》曰：云上于天，需；君子以饮食宴乐。

**初九：需于郊。利用恒，无咎。**

《象》曰：需于郊，不犯难行也。利用恒，无咎；未失常也。

**九二：需于沙。小有言，终吉。**

《象》曰：需于沙，衍在中也。虽小有言，以终吉也。

**九三：需于泥，致寇至。**

《象》曰：需于泥，灾在外也。自我致寇，敬慎不败也。

**六四：需于血，出自穴。**

《象》曰：需于血，顺以听也。

**九五：需于酒食，贞吉。**

《象》曰：酒食贞吉，以中正也。

**上六：入于穴，有不速之客三人来，敬之终吉。**

《象》曰：不速之客来，敬之终吉。虽不当位，未大失也。

# 京氏易传：

需：云上于天，凝于阴而待于阳，故曰《需》。《需》者、待也，三阳务上，而隔于六四，路之险也。《坤》之反覆，适阳入阴，阴阳交会运动，阴雨积而凝滞于阳，通乃合也，与《兑》为飞伏。游魂立世诸侯，应初九元士，建始甲辰至己酉，积算起己酉至戊申，周而复始，金土入《乾》、《坎》。五星从位起岁星，氐宿从位降戊申，分气候三十六。《乾》外见《坎》，健而进，隘在前也。《需》与饮食，争于《坎》也。阴阳相激，胜负有倚，反为不速，敬终有庆，阴阳渐消。阳道行行，反复其位，不妄于阴，《坎》降入归魂水地《比》卦，《坤》之归魂也。


# 焦氏易传：

**需之**

**乾**：火灭复息，君明其德。仁人可遇，身受利福。

**夬**：北辰紫宫，衣冠立中。含和建德，常受天福。

**大有**：乘船渡济，载水逢火。赖幸免祸，蒙我生全。

**大壮**：婚姻合配，同枕共牢。以降休嘉，子孙封侯。

**小畜**：紝绩独居，寡处无夫。阴阳失忘，为人仆使。

**需**：久旱三年，草木不生。粢盛空之，无以供灵。

**大畜**：鸟升鹊举，照临东海。龙降庭坚，为陶叔后。封圻英六，履禄绥厚。

**泰**：楚灵暴虐，罢极民力。祸起乾溪，弃疾作毒。扶仗奔逃，身死亥室。

**履**：兵征大宛，北出玉门。与胡寇战，平城道西。七日绝粮，身几不全。

**兑**：杜飞门启，患忧大解。修福行善，不为身祸。

**睽**：斋具赎狸，不听我辞。系于虎须，牵不得来。

**归妹**：一巢九子，同公共母。柔顺利贞，出入不殆，福禄所在。

**中孚**：龙化为虎，泰山之阳。众多从者，莫敢救藏。

**节**：鸟鸣既端，一呼三颠。动摇东西，危栗不安。疾病无患。

**损**：曳纶江海，钓挂鲂鲤。王孙得利，以享仲友。

**临**：没游源口，求鲛为宝。家危自惧，复出生道。

**同人**：两矛相刺，勇力钧敌。交绥结和，不破不缺。

**革**：昧旦乘车，履危蹈沟。亡失裙襦，摧折两轴。

**离**：鹄思其雄，欲随凤东。顺理羽翼，出次须日。中留北邑，复反其室。

**丰**：韩氏长女，嫁于东海。宜家富主，柔顺以居。利得过倍。

**家人**：谋恩拜德，东归吾国。慷慨宴笑，欢乐有福。

**既济**：游居石门，禄安身全。受福西邻，归饮玉泉。

**贲**：升户入室，就温燠食。冰冻北陆，不能相贼。

**明夷**：螟䖝为贼，害我五谷。箪食空虚，家无所食。

**无妄**：载璧秉圭，请命于河。周公作誓，冲人瘳愈。

**随**：田鼠野鸡，意常欲逃。拘制笼槛，不得动摇。

**噬嗑**：教羊牧兔，使鱼捕鼠。任非其人，费日无功。

**震**：卷领遁世，仁德不舍。三圣攸同，周家茂兴。

**益**：商纣牧野，颠败所在。赋敛重数，黎元愁苦。

**屯**：西诛不服，恃强负力。倍道趋敌，师徒败覆。

**颐**：危坐至暮，请求不得。膏泽不降，政戾民忒。

**复**：凶祸灾殃，日益明彰。福不可厘，三郤夷伤。

**姤**：轻战尚勇，不知兵权。为敌所制，从师北奔。

**大过**：宜昌娶妇，东家歌舞。宴乐有序，长乐嘉喜。

**鼎**：胶著木连，不出牛栏。斯飨羔羊，家室相安。

**恒**：蝙螺生子，深目黑丑。虽饰相就，众人莫取。

**巽**：晋平有疾，迎医秦国。病乃大患，分为两竖。逃匿膏盲，和不能愈。

**井**：圭璧琮璋，执贽见王。百里甯戚，应聘齐秦。

**蛊**：佩玉蕊兮，无所系之。旨酒一盛，莫与笑语。孤寡独特，常愁忧苦。

**升**：凶子祸孙，把剑向门。凶讼欢嚣，惊骇我家。

**讼**：二牛生狗，以戌为母。荆夷上侵，姬伯出走。

**困**：祝伯善言，能事鬼神。辞祈万岁，使君延年。

**未济**：登高上山，见王自言。申理我谗，得职蒙恩。

**解**：一指食肉，口无所得。染其鼎鼐，舌馋于腹。

**涣**：追亡逐北，至止而得。稚叔相呼，反其室庐。

**坎**：凿井求玉，非卞氏宝。名困身辱，劳无所得。

**蒙**：三涂五岳，阳城太室。神明所伏，独无兵革。

**师**：凫游江海，役行千里。以为死亡，复见空素。长主凶忧。

**遯**：去如飞鸿，避凶且东。遂得全脱，与福相逢。

**咸**：早霜晚雪，伤害禾麦。损功弃力，饥无所食。

**旅**：因祸受福，喜盈我室，所愿必得。

**小过**：焱风忽起，车驰揭揭。弃名追亡，失其和节，忧心惙惙。

**渐**：冠带南游，与福喜逢。期于嘉贞，拜为公卿。

**蹇**：比目附翼，欢乐相得。行止集周，终不离忒。

**艮**：黍稷苗稻，垂秀方造。中旱不雨，伤风枯槁。

**谦**：丧宠溢尤，政倾家覆。我宗失国，秦灭周室。

**否**：雌单独居，归其本巢。毛羽憔悴，志如死灰。

**萃**：大口宣舌，神使仲言。黄龙景星，出应德门。与福上天，天下安昌。

**晋**：咸阳辰巳，长安戌亥。丘陵生止，非鱼鰌市。不可辞阻，终无悔咎。

**豫**：冬无藏冰，春阳不通。阴流为贼，国被其殃。

**观**：河水孔穴，坏败我室。水深无岸，鱼鳖倾侧。

**比**：太乙驾骝，从天上来。徵君叔季，封为鲁侯。无有凶忧。

**剥**：孤竹之墟，老妇无夫。伤于蒺藜，不见少妻。东郭堂姜，武氏破亡。

**坤**：温山松柏，常茂不落。鸾凰以庇，得其欢乐。


