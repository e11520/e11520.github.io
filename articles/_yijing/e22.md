---
layout: book
title: 既济 ䷾
---

[返回目录](./)

# 既济 ䷾

**既济：亨，小利贞，初吉终乱。**

《彖》曰：既济，亨，小者亨也。利贞，刚柔正而位当也。初吉，柔得中也。终止则乱，其道穷也。

《象》曰：水在火上，既济；君子以思患而预防之。

**初九：曳其轮，濡其尾，无咎。**

《象》曰：曳其轮，义无咎也。

**六二：妇丧其茀，勿逐，七日得。**

《象》曰：七日得，以中道也。

**九三：高宗伐鬼方，三年克之，小人勿用。**

《象》曰：三年克之，惫也。

**六四：繻有衣袽，终日戒。**

《象》曰：终日戒，有所疑也。

**九五：东邻杀牛，不如西邻之禴祭，实受其福。**

《象》曰：东邻杀牛，不如西邻之时也；实受其福，吉大来也。

**上六：濡其首，厉。**

《象》曰：濡其首厉，何可久也。

# 京氏易传：

既济：二气无冲，阴阳敌体，世应分君臣，刚柔得位曰《既济》，与《离》为飞伏。世上见三公，应上见宗庙，内外阴阳相应，《坎》、《离》相纳，上下交，五行相配，吉凶丽乎爻象。建丙戌至辛卯，卦气分节气，始丙戌受气，至辛卯成正象。考六位，分刚柔，定吉凶，积算起辛卯至庚寅，周而复始。五星从位起荧惑，危宿从位降己亥，分气候二十八。《坎》入《兑》为积阴，二象分俱阴，上下反覆，卦变《革》。


# 焦氏易传：

**既济之**

**乾**：游驹石门，騄耳安全。受福西邻，归邑玉泉。

**夬**：三雁俱飞，欲归稻池。先涉雚泽，为矢所射，伤我胸臆。

**大有**：蒙庆受福，有所获得，不利出门。

**大壮**：孟春和气，鹰隼搏鸷。众雀忧愦。

**小畜**：乌子鹊雏，常与母俱。顾类群族，不离其巢。

**需**：乘龙吐光，使暗后明。燎猎大得，六师以昌。

**大畜**：弱水之右，有西王母。生不知老，与天相保，不利行旅。

**泰**：晨风文翰，大举就温。昧过我邑，羿无所得。

**履**：夷羿所射，发辄有获。矰加鹊鹰，双鸟俱得。

**兑**：初虽号啼，后必庆笑。光明照耀，百喜如意。

**睽**：四目相望，稍近同光，并坐鼓簧。

**归妹**：

**中孚**：执斧破薪，使媒求妇。好合二姓，亲御斯须。色比毛嫱，姑悦公喜。

**节**：应门内崩，诛贤杀暴。上下咸悖，景公失位。长归无恒，望妻不来。

**损**：天门地户，幽冥不覩，不知所在。

**临**：莎鸡振羽，为季门户。新沐弹冠，仲公悦喜。

**同人**：鬭龙股折，日遂不明。自外为主，弟伐其兄。

**革**：甘露醴泉，太平机关。仁德感应，岁乐民安。

**离**：震栗恐惧，多所畏恶。行道留难，不可以步。

**丰**：天命赤乌，与兵徼期。征伐无道，箕子游遨。

**家人**：金精辉怒，带剑过午。徘徊高库，宿于山谷。两虎相拒，弓矢满野。

**既济**：玄兔指掌，与足相恃。谨讯诘问，诬情自直。冤死谁告，口为身祸。

**贲**：居华巅，观浮云。风不摇，雨不濡。心平安，无咎忧。

**明夷**：鱼鳖贪饵，死于网钓。受危国宠，为身殃咎。

**无妄**：灵龟陆处，盘桓失所。阿衡退耕，夏封于国。

**随**：水流趍下，欲至东海。求我所有，买鲂与鲤。

**噬嗑**：田鼠野鸡，意常欲逃。拘制笼槛，不得动摇。

**震**：反孽难步，留不反舍。露宿泽陂，亡其襦袴。

**益**：跌足息肩，有所忌难。金城铁郭，以铜为关。藩屏自卫，安止无患。

**屯**：人无足法，缓除才出。雄走羊惊，不失其家。

**颐**：抱瓌求金，日暮坐吟。终月卒岁，竟无成功。

**复**：心愿所喜，今乃逢时。保我利福，不离兵革。

**姤**：济流难渡，濡我衣袴。五子善棹，脱无他故。

**大过**：言笑未毕，忧来暴卒。身加扼槛，囚系缚束。

**鼎**：祭仲子突，要门逐忽。祸起子商，弟伐其兄，郑久不昌。

**恒**：火起吾后，喜炙仓庑。龙衘水深，潠注屋柱，虽忧无咎。

**巽**：羊惊虎狼，耸耳群聚。无益威强，为齿所伤。

**井**：商风召寇，来呼外盗。间谍内应，与我争鬭。殚已宝藏，主人不胜。

**蛊**：冠带南游，与福喜期。徼于嘉国，拜为逢时。

**升**：跌踬未起，后失利市。蒙被咎殃。

**讼**：羊头兔足，羸瘦少肉。漏囊贮粟，利无所得。

**困**：辰次降娄，建星中坚，子无远行。外颠霄陷，遂命讫终。

**未济**：千柱百梁，终不倾僵，周宗宁康。

**解**：求璋嘉乡，恶虵不行。道出岐口，还复其床。

**涣**：马服长股，宜行善市。蒙佑谐耦，获金五倍。

**坎**：望幸不到，文章未成。王子逐兔，犬踦不得。

**蒙**：太山止奔，变见太微。陈吴废忽，作为祸患。

**师**：因祸受福，喜盈其室。螟虫不作，君无可得。

**遯**：危坐至暮，请求不得。膏泽不降，政戾民忒。

**咸**：雄狐绥绥，登山崔嵬。昭告显功，大福允兴。

**旅**：威约拘囚，为人所诬。皋陶平理，剖械出牢，脱归家闾。

**小过**：两轮日转，南上大阪。四马共辕，无有险难，与禹笑言。

**渐**：明德克敏，重华贡举。放勋徵用，八哲蒙佑。

**蹇**：茹芝饵黄，饮酒玉英。与神流通，长无忧凶。

**艮**：狼虎结谋，相聚为保。伺候牛羊，病我商人。

**谦**：蛮戎夷狄，太阴所积。涸冰冱寒，君子不存。

**否**：六喜三福，南至欢国。与喜忻乐，圭我洁德。

**萃**：饮酒醉酗，跳起争鬭。伯伤叔僵，东家治丧。

**晋**：缓法长奸，不肯理冤。浮沉失节，君受其患。

**豫**：畏昏潜处，候时昭明。卒遭白日，为荣禄主。

**观**：结衿流粥，遭谗桎梏。周召述职，身受大福。

**比**：舜升大禹，石夷之野。徵诣王阙，拜治水土。

**剥**：倾倚将颠，不能得存。英雄作业，家困无年。

**坤**：阳春生草，万物盛兴。君子所居，灾祸不到。


