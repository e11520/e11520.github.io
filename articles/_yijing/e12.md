---
layout: book
title: 归妹 ䷵
---

[返回目录](./)

# 归妹 ䷵

**归妹：征凶，无攸利。**

《彖》曰：归妹，天地之大义也。天地不交，而万物不兴，归妹人之终始也。说以动，所归妹也。征凶，位不当也。无攸利，柔乘刚也。

《象》曰：泽上有雷，归妹；君子以永终知敝。

**初九：归妹以娣，跛能履，征吉。**

《象》曰：归妹以娣，以恒也。跛能履吉，相承也。

**九二：眇能视，利幽人之贞。**

《象》曰：利幽人之贞，未变常也。

**六三：归妹以须，反归以娣。**

《象》曰：归妹以须，未当也。

**九四：归妹愆期，迟归有时。**

《象》曰：愆期之志，有待而行也。

**六五：帝乙归妹，其君之袂，不如其娣之袂良，月几望，吉。**

《象》曰：帝乙归妹，不如其娣之袂良也。其位在中，以贵行也。

**上六：女承筐无实，士刲羊无血，无攸利。**

《象》曰：上六无实，承虚筐也。

# 京氏易传：

归妹：阴复于本，悦动于外。二气不交，故曰《归妹》。互见《离》、《坎》，同于《未济》，适阳从阴，刚从外至。九四、至刚，六三、悦柔。返无其应，凶并羊，涉卦之终，长何吉也？与《艮》为飞伏。三公归魂之世，上六、宗庙见应，建始甲子至己巳，积算起己巳至戊辰，周而复始，水土入《震》、《兑》。五星从位起岁星，轸宿从位降丁丑土。分气候三十八。雷居泽上，刚气亢盛，阴阳不合，进退危也。吉凶在上六，处于动极。适变位定时，不可易之道也。五行考象，非合斯义。阴阳运动，适当何爻？或阴或阳，或柔或刚，升降六位，非取一也。

夫《易》者、象也，爻者、效也，圣人所以仰观俯察，象天地、日月、星辰、草木、万物，顺之则和，逆之则乱。

夫细不可穷，深不可极，故揲蓍布爻，用之于下筮，分六十四卦，配三百六十四爻，序一万一千五百二十策。定天地万物之情状，故吉凶之气，顺六爻上下，次之八九六七之数，内外承乘之象，故曰：「兼三才而两之。」孔子曰：「阳三、阴四，位之正也。」三者、东方之数，东方、日之所出，又圆者、径一而开三也。四者、西方之数，西方、日之所入，又方者、径一而取四也。

言日月终天之道，故《易》卦六十四，分上下，象阴阳也。奇耦之数，取之于《乾》、《坤》。《乾》《坤》者、阴阳之根本，《坎》《离》者、阴阳之性命。分四营而成《易》，十有八变而成卦。卦象定吉凶，明得失，降五行，分四象。顺则吉，逆则凶。故曰：「吉凶悔吝生乎动。」又曰：「明得失于四序。」运机布度，其气转易，主者亦当则天而行，与时消息，安而不忘亡将，以顺性命之理，极蓍龟之源。重三成六，能事毕矣。分天地《乾》《坤》之象，益之以甲乙壬癸，《震》《巽》之象配庚辛，《坎》《离》之象配戊巳，《艮》《兑》之象配丙丁。八卦分阴阳，六位五行，光明四通，变易立节。天地若不变易，不能通气，五行迭终，四时更废，变动不居，周流六虚。上下无常，刚柔相易，不可以为典要。惟变所适，吉凶共列于位，进退明乎机要。《易》之变化，六爻不可据以随时所占。

《周礼》：「太卜一曰《连山》，二曰《归藏》，三曰《周易》。」初为阳，二为阴；三为阳，四为阴；五为阳，六为阴。一三五七九、阳之数，二四六八十、阴之数。阴从午，阳从子；子午分行，子左行，午右行；左右凶吉。吉凶之道，子午分时。立春正月，节在寅，《坎》卦初六，立秋同用。雨水正月中在丑，《巽》卦初六，处暑同用。惊蛰二月节在子，《震》卦初九，白露同用。春分二月中在亥，《兑》卦九四，春秋分同用。清明三月节在戌，《艮》卦六四，寒露同用。谷雨三月中在酉，《离》卦九四，霜降同用。立夏四月节在申，《坎》卦六四，立冬同用。小满四月中在未，《巽》卦六四，小雪同用。芒种五月节在午，《乾》宫九四，大雪同用。夏至五月中在巳，《兑》宫初九，冬至同用。小暑六月节在辰，《艮》宫初六，小寒同用。大暑六月中在卯，《离》宫初九，大寒同用。

孔子易云：「有四易：一世、二世为地易，三世、四世为人易，五世、六世为天易，游魂、归魂为鬼易。」八卦：鬼为系爻，财为制爻，天地为义爻，福德为宝爻，同气为专爻。龙德十一月在子在《坎》卦，左行虎刑。五月午在《离》卦，右行。甲乙、庚辛天官，申酉、地官；丙丁、壬癸天官，亥子地官；戊己、甲乙天官，寅卯地官；壬癸、戊己天官，辰戌地官。静为悔，发为贞；贞为本，悔为末。初爻上，二爻中，三爻下，三月之数以成。一月初爻三日，二爻三日，三爻三日，名九日，馀有一日名曰闰馀。初爻十日为上旬，二爻十日为中旬，三爻十日为下旬。三旬三十，积旬成月，积月成年。八八六十四，卦分六十四，卦配三百八十四爻，成万一千五百二十策，定气候二十四，考五行于运命人事，天道日月星辰局于指掌，吉凶见乎！其位系乎！「吉凶悔吝生乎动。」

寅中有生火，亥中有生木，巳中有生金，申中有生水，丑中有死金，戌中有死火，未中有死木，辰中有死水。

土兼于中，建子阳生，建午阴生，二气相冲，吉凶明矣。积算随卦起宫，《乾》《坤》《震》《巽》《坎》《离》《艮》《兑》八卦，相荡二气，阳入阴，阴入阳，二气交互不停，故曰「生生之谓《易》。」天地之内无不通也，《乾》起巳，《坤》起亥，《震》起午，《巽》起辰，《坎》起子，《离》起丑，《艮》起寅，《兑》起■，■于六十四卦。遇王则吉，废则凶；冲则破，刑则败；死则危，生则荣。考其义理，其可通乎？分三十为中，六十为上，三十为下，总一百二十，通阴阳之数也。新新不停，生生相续，故淡泊不失其所，确然示人，阴阳运行，一寒一暑；五行互用，一吉一凶，以通神明之德，以类万物之情。

故《易》所以断天下之理，定之以人伦，而明王道。八卦：建五气，立五常，法象《乾》《坤》，顺于阴阳，以正君臣、父子之义，故《易》曰：「元亨，利贞。」

夫作《易》所以垂教，教之所被，本被于有无，且《易》者、包备有无，有吉则有凶，有凶则有吉，生吉凶之义，始于五行，终于八卦。从无入有，见灾于星辰也；从有入无，见象于阴阳也。阴阳之义，岁月分也。岁月既分，吉凶定矣。故曰：「八卦成列，象在其中矣。」六爻上下，天地阴阳运转有无之象，配乎人事。八卦：仰观俯察在乎人，隐显灾祥在乎天。考天时，察人事，在乎卦。八卦之要，始于《乾》《坤》，通乎万物。故曰：「《易》，穷则变，变则通，通则久。」久于其道，其理得矣。卜筮非袭于吉，唯变所适，穷理尽性于兹矣。


# 焦氏易传：

**归妹之**

**乾**：荆木冬生，司寇缓刑。威权在下，国乱且倾。

**夬**：孟夏己丑，哀呼尼父。明德讫终，乱虐滋起。

**大有**：依宵夜游，与君相遭。除解烦惑，使心不忧。

**大壮**：太公避纣，七十隐处。卒受圣文，为王室辅。

**小畜**：尧门尹爵，圣德增益。使民不疲，安无怵惕。

**需**：生有圣德，上配太极。皇灵建中，授我以福。

**大畜**：家在海隅，绕旋深流。岂敢惮行，无木以趋。

**泰**：外得好畜，相与嫁娶。仁贤集聚，谘询厥事。倾夺我城，使家不宁。

**履**：孤公寡妇，独宿悲苦。目张耳鸣，莫与笑语。

**兑**：延颈望酒，不入我口。深目自苦，利得无有，幽人悦喜。

**睽**：刲羊不当，女执空筐。兔跛鹿踦，缘山坠堕。谗佞乱作。

**归妹**：坚冰黄裳，鸟哀悲愁。不见白粒，但覩藜蒿。数惊鸷鸟，为我心忧。

**中孚**：三人俱行，一人言北，伯仲欲南，少叔不得。中路分争，道鬭相贼。

**节**：张罗捕鸠，兔离其灾。雌雄俱得，为罝所贼。

**损**：争鷄失羊，亡其金囊，利得不长。陈蔡之患，赖楚以安。

**临**：伯夷叔齐，贞廉之师。以德防患，忧祸不存。

**同人**：甲乙戊庚，随时转行。不失常节，萌芽律屈。咸达出生，各乐其类。

**革**：仁德覆洽，恩及异域，泽被殊方，祸灾隐伏。蚕不作室，寒无所得。

**离**：绝世无嗣，福禄不存。精神涣散，离其躬身。

**丰**：困而后通，虽危不穷。终得其愿，姬姜相从。

**家人**：臭彘腐水，与狼相辅。亡夫失子，忧及父母。

**既济**：陈辞达诚，使安不倾。增禄益寿，以成功名。

**贲**：耕石不生，弃礼无名。缝衣失针，襦袴弗成。

**明夷**：缩绪乱丝，举手为灾。越亩逐兔，丧其衣袴。

**无妄**：鸡方啄粟，为狐所逐。走不得食，惶惧喘息。

**随**：堤防坏决，河水放逸。伤害稼穑，居孤独宿，没溺我邑。

**噬嗑**：进士为官，不若服田，获寿保年。

**震**：火虽炽，在吾后。寇虽多，出我右。身安吉，不危殆。

**益**：三骊负衡，南芷取香。秋兰芬馥，盈满神匮。利我仲季。

**屯**：鱼欲负流。众不同心，至德安乐。

**颐**：他山之储，与环为仇。来攻吾城，伤我肌肤。国家骚忧。

**复**：室当源口，溺漂为海。财产殚尽，衣食无有。

**姤**：履不容足，南山多草。家有芳兰，乃无病疾。

**大过**：弊镜无光，不见文章。少女不嫁，弃于其公。

**鼎**：夏麦麸䵃，霜击其芒。疾君败国，使年夭伤。

**恒**：合欢之国，喜为我福。东岳南山，朝跻成息。

**巽**：作新初陵，烂陷难登。三驹摧车，斫顿伤颐。

**井**：灵龟陆处，一旦失所。伊子复耕，桀乱无辅。

**蛊**：阴阳隔塞，许嫁不荅。旄丘新台，悔往叹息。

**升**：戴尧扶禹。松乔彭祖，西过王母。道里夷易，无敢难者。

**讼**：右抚琴头，左手援带。凶讼不已，相与争戾，失利而归。

**困**：式微式微，忧祸相绊。隔以岩山，室家分散。

**未济**：火烧公床，破家灭亡。然得安昌，先忧重丧。

**解**：三羖五䍧，相随俱行。迷入空泽，循谷直北。经涉六驳，为所伤败。

**涣**：仲春孟夏，和气所舍。生我喜福，国无残贼。

**坎**：大蛇巨鱼，相搏于郊。君臣隔塞，戴公出庐。

**蒙**：春耕有息，秋入利福。献豜大豭，以乐成功。

**师**：炙鱼枯斗，张伺夜鼠。舌不忍味，机发为祟。笮不得去。

**遯**：忧人之患，履悖易颜，为身祸残。率身自守，与喜相抱，长子成老。封受福祉。

**咸**：文君之德，养仁致福。年无胎夭，国富民实。忧者之望，憎参盗息。

**旅**：西贾巴蜀，寒雪至毂。欲前不得，还反空屋。

**小过**：然诺不行，欺绐误人。使我露宿，夜归温室。神怒不直，鬼欲求独。刺击其目，反言自贼。

**渐**：悬悬南海，去家万里。飞兔褭骏，一日见母，除我忧悔。

**蹇**：拔剑伤手，见敌不善。良臣无佐，国忧为咎。

**艮**：辽远绝路，客宿多悔。顽嚣相聚，生我畏恶。

**谦**：死友绝朋，巧言为谗。覆白污玉，颜叔哀喑。

**否**：煎砂盛暑，鲜有不朽。去河三里，败我利市。老牛盲马，去之何悔？

**萃**：三足无头，弗知所之。心强睛伤。莫使为明，不见月光。

**晋**：江汉上流，政逆民忧。阴伐其阳，雌为雄公。

**豫**：逐利三年，利走如神。辗转东西，如鸟避丸。

**观**：阳为狂悖，拔剑自伤，为身生殃。

**比**：申酉说服，牛马休息。君子以安，劳者得欢。

**剥**：灵龟陆处，一旦失所，伊子复耕，桀乱无辅。

**坤**：喘牛伤暑，弗能成亩。草莱不辟，年岁无有。


