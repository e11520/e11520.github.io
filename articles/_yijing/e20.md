---
layout: book
title: 丰 ䷶
---

[返回目录](./)

# 丰 ䷶

**丰：亨，王假之，勿忧，宜日中。**

《彖》曰：丰，大也。明以动，故丰。王假之，尚大也。勿忧宜日中，宜照天下也。日中则昃，月盈则食，天地盈虚，与时消息，而况人于人乎？况于鬼神乎？

《象》曰：雷电皆至，丰；君子以折狱致刑。

**初九：遇其配主，虽旬无咎，往有尚。**

《象》曰：虽旬无咎，过旬灾也。

**六二：丰其蔀，日中见斗，往得疑疾，有孚发若，吉。**

《象》曰：有孚发若，信以发志也。

**九三：丰其沛，日中见沬，折其右肱，无咎。**

《象》曰：丰其沛，不可大事也。折其右肱，终不可用也。

**九四：丰其蔀，日中见斗，遇其夷主，吉。**

《象》曰：丰其蔀，位不当也。日中见斗，幽不明也。遇其夷主，吉；行也。

**六五：来章，有庆誉，吉。**

《象》曰：六五之吉，有庆也。

**上六：丰其屋，蔀其家，闚其户，阒其无人，三岁不觌，凶。**

《象》曰：丰其屋，天际翔也。闚其户，阒其无人，自藏也。

# 京氏易传：

丰：雷火交动，刚柔散，气积则暗，动乃明。《易》云：「丰其屋，蔀其家，闚其户，阒其无人，三岁不觌，乃凶。」火木分象，配于积阴，与《震》为飞伏。阴处至尊为世，大夫见应，君臣相暗，世则可知，臣强君弱，为乱世之始。建生戊子至癸巳。雷与火震动曰《丰》，宜日中，夏至积阴生，《丰》当正应，吉凶见矣。积算起癸巳至壬辰，周而复始。五星从位起太白，壁宿从位降庚申，分气候二十八，上木下火，气禀纯阳，阴生于内。阳气杂，正性溃，乱极乃反，为游魂。入积阴，阴阳升降，反归于本。变体于有无，吉凶之兆，或见于有，或见于无。阴阳之体，不可执一为定象，于八卦阳荡阴，阴荡阳。二气相感而成体，或隐或显，故《系》云：「一阴一阳之谓道。」外卦《震》降阴，入《明夷》。


# 焦氏易传：

**丰之**

**乾**：鼎足承德，嘉谋生福。为王开庭，得心所欲。

**夬**：初病终凶，季为死丧，不见光明。

**大有**：宣房户室，枯期除毒。文德渊府，害不能贼。

**大壮**：刲羊不当，女执空筐。兔跛鹿踦，缘山坠堕。

**小畜**：外栖野鼠，与鸡为伍。疮痍不息，即去其室。

**需**：三龙北行，道逢六狼。暮宿中泽，为祸所伤。

**大畜**：鬼舞国社，岁乐民喜。臣忠于君，子孝于父。

**泰**：鹄思其雄，欲随凤东。顺理羽翼，出次须日。中留北邑，复反其室。

**履**：天命绝后，孤伤无主。彷徨两社，独不得酒。

**兑**：水坏我里，东流为海。凫鼃欢嚣，不得安居。

**睽**：绝世游魂，福禄不存。精神涣散，离其躬身。

**归妹**：臣尊主卑，拥力日衰。侵夺无光，三家逐公。

**中孚**：践履危难，脱厄去患。入福喜门，见诲大君。

**节**：阴变为阳，女化为男。治道大通，君臣相承。

**损**：两女共室，心不聊食。首发如蓬，忧常在中。

**临**：鹄求鱼食，过彼射邑。缯加我头，缴挂羽翼。欲飞不能，为羿所得。

**同人**：日走月步，趋不同舍。夫妻反目，君主失国。

**革**：魂孤无室，衘指不食。盗张民饵，见敌失福。

**离**：早霜晚雪，伤害禾麦。损功弃力，饥无可食。

**丰**：诸孺行贾，经涉大阻。与杖为市，不忧危殆。利得十倍。

**家人**：天山紫芝，雍梁朱草。长生和气，王以为宝。公尸侑食，福禄来处。

**既济**：负牛上山，力劣行难。烈风雨雪，遮遏我前。中道复还。

**贲**：日中为市，各持所有，交易资贿。函珠怀宝。

**明夷**：两足四翼，飞入嘉国。宁我伯姊，与母相得。

**无妄**：三狸捕鼠，遮遏前后。死于环域，不得脱走。

**随**：开郭绪业，王迹所起。姬德七百，报以八子。

**噬嗑**：左指右麾，邪淫侈靡。执节无良，灵公以亡。

**震**：卫侯东游，惑于少姬。亡我考妣，久迷不来。

**益**：去辛就蓼，毒愈苦甚。避穽遇坑，忧患日主。

**屯**：东山皋落，叛逆不服。兴师征讨，恭子败覆。

**颐**：慈母望子，遥思不已。久客外野，我心悲苦。

**复**：马服长股，宜行善市。蒙佑谐偶，获利五倍。终日在市，诘朝获利。既享嘉福，得之以义。

**姤**：三鸟飞来，自到逢时。俱行先至，多得大利。

**大过**：雨师娶妇，黄岩季子。成礼既婚，相呼南去。膏润下土，年岁大有。

**鼎**：谗言乱国，覆是为非。伯奇乖难，恭子忧哀。

**恒**：牵羊不与，与心戾旋。闻言不信，误绐丈人。

**巽**：六虵奔走，俱入茂草。惊于长路，畏惧啄口。

**井**：桀跖并处，民困愁苦。行旅迟迟，留连齐鲁。

**蛊**：丰年多储，江海饶鱼。商客善贾，大国富有。

**升**：羊肠九萦，相推稍前。止须王孙，乃能上天。

**讼**：天灾所游，凶不可居。转徙获福，留止危忧。

**困**：管仲遇桓，得其愿欢。胶牢振冠，冠带无忧。笑戏不庄，空言妄行。

**未济**：喁喁嘉草，思降甘雨。景风升上，沾洽时澍，生我禾稼。

**解**：伯蹇叔喑，莫与守株。失我衣裘，代尔阴乡。

**涣**：飞不远去，卑斯内侍，禄养未富。

**坎**：百狗同室，相啮争食。枉矢西流，射我暴国。高宗鬼方，三年乃服。

**蒙**：千里騂驹，为王服车。嘉其丽荣，君子有成。

**师**：狐狸雉兔，畏人逃去。分走窜匿，不如所处。

**遯**：甘忍利害，还相克敌。商子酷刑，鞅丧厥身。

**咸**：腐臭所在，青绳集聚，变白为黑，败乱邦国。君为臣逐，失其宠禄。

**旅**：叔仲善贾，与喜为市。不忧危殆，利得十倍。

**小过**：罟密网缩，动益蹶急，困不得息。

**渐**：义不胜情，以欲自荣。觊利危宠，摧角折颈。

**蹇**：北辰紫宫，衣冠立中。含弘建德，常受大福。

**艮**：鸡鸣同兴，思邪无家。执佩持凫，莫使致之。

**谦**：齐东郭庐，嫁于洛都。骏良美好，谋利过倍。

**否**：蜲虵九子，长尾不殆。均明光泽，燕自受福。

**萃**：鹿食山草，不思邑里，虽久无咎。

**晋**：𪙨𪙨啮啮，贫鬼相责。无有欢怡，一日九结。

**豫**：病笃难医，和不能治。命终期讫，下即蒿里。

**观**：望城抱子，见邑不殆。公孙上堂，大君悦喜。

**比**：雨师娶妇，黄岩季女。成礼既婚，相呼南去。膏润下土，年岁大有。

**剥**：山没丘浮，陆为水鱼，燕雀无庐。

**坤**：曳纶河海，钓鲂与鲤。王孙利得，以飨仲友。


