---
layout: book
title: 姤 ䷫
---

[返回目录](./)

# 姤 ䷫

**姤：女壮，勿用取女。**

《彖》曰：姤，遇也，柔遇刚也。勿用取女，不可与长也。天地相遇，品物咸章也。刚遇中正，天下大行也。姤之时义大矣哉！

《象》曰：天下有风，姤；后以施命诰四方。

**初六：系于金柅，贞吉，有攸往，见凶，羸豕孚蹢躅。**

《象》曰：系于金柅，柔道牵也。

**九二：包有鱼，无咎，不利宾。**

《象》曰：包有鱼，义不及宾也。

**九三：臀无肤，其行次且，厉，无大咎。**

《象》曰：其行次且，行未牵也。

**九四：包无鱼，起凶。**

《象》曰：无鱼之凶，远民也。

**九五：以杞包瓜，含章，有陨自天。**

《象》曰：九五含章，中正也。有陨自天，志不舍命也。

**上九：姤其角，吝，无咎。**

《象》曰：姤其角，上穷吝也。

# 京氏易传：

姤：阴爻用事，金木互体，天下风行曰姤。姤、遇也。《易》曰：阴遇阳，与《巽》为飞伏。元士居世，尊就卑，定吉凶。只取一爻之象。九四、诸侯坚刚在上，阴气处下。《易》云：「系于金柅。」巽积阴入阳，辛壬降内外象。建庚午至乙亥，积算起乙亥水，至丙戍土，周而复始。五星从位起太白，井宿从位入辛丑，建午起坤宫。初六爻。《易》云：「履霜、坚冰至。」建亥，「龙战于野。」配与人事为腹，为母。于类为马。《易》云：「行地无疆。」「内巽为风。」「乾为天。」天下有风行，君子以号令告四方。天风气象三十六候，木入金为始，阴不能制于阳，附于金柅。《易》之柔道牵也，五行升降，以时消息。阴荡阳，降入《遯》。


# 焦氏易传：

**姤之**

**乾**：蒙被恩德，长大成就。柔顺利贞，君臣合好。

**夬**：两人俱醉，相与悖戾。心乖不同，争讼匈匈。

**大有**：离床失案，龟丧其愿。都市无会，叔季怀恨。

**大壮**：亡羊补牢，毋损于忧。

**小畜**：言无约结，不成契劵。殷叔季女，公孙争之，强入委禽，不悦于心，乃适子南。

**需**：结珠怀履，卑斯以鬼，为君奴婢。

**大畜**：骐骥晚乳，不知子处。旋动悲鸣，痛伤我心。

**泰**：凶忧灾殃，日益章明。祸不可救，三郤夷伤。

**履**：鼓瑟歌舞，欢遗于酒。龙喜张口，大喜在后。

**兑**：水渎鱼室，来灌吾邑。冲没我家，与狗俱游。

**睽**：持福厌患，去除天残。日长夜尽，喜世蒙恩。

**归妹**：

**中孚**：执热烂手，火为灾咎。公孙无赖，败我玉宝。

**节**：槽空无实，豚彘不食。庶民屈竭，离其居室。

**损**：梦饭不饱，酒未入口。婴女虽好，媒雁不许。

**临**：禹召诸侯，会稽南山。执玉万国，天下康宁。

**同人**：阴为阳贼，君不能克。举动失常，利无所得。

**革**：苏氏发言，韩魏无患。张子驰说，燕齐以安。

**离**：吾有黍粱，委积外塲。有用服箱，运致我藏，富于喜粮。

**丰**：天官列宿，五神舍室。宫关完坚，君安其居。

**家人**：秋风生哀，花落生悲。公室多难，羊舌氏衰。

**既济**：西家嫁子，借邻送女。嘉我淑姬，宾主俱喜。

**贲**：履机惧毁，身王子废。终得所欲，无有凶害。

**明夷**：西戎为疾，幽君去室。陈子发难，项伯成就。

**无妄**：关雎淑女，贤妃圣偶。宜家寿母，福禄长久。

**随**：实沉参虚，以义断割。次陆服薪，成我霸功。

**噬嗑**：花叶堕落，公归妪宅。夷子失民，洁白不食。

**震**：一身三口，莫适所与。为孺子牛，田氏主咎。

**益**：大都王市，稠人多宝。公孙宜贾，资货万倍。

**屯**：登山上谷，与虎相触。猬为功曹，班叔奔北，脱之嘉国。

**颐**：智嵓绝理，阴孽谋生。十日不食，困于申亥。

**复**：合匏同牢，姬姜并居。

**姤**：河伯大呼，津不可渡。往复尔故，乃无大悔。

**大过**：监诸攻玉，无不穿凿。麟凤成形，德象君子。三仁翼事，所求必喜。

**鼎**：武库军府，甲兵所聚。非里邑居，不可舍止。

**恒**：雾露雪霜，日暗不明。阴孽生疾，年谷大伤。

**巽**：逐狐东山，水遏我前。深不可涉，失利后便。

**井**：先易后否，失我所市。骚苏自苦，思吾故土。

**蛊**：金泉黄宝，宜与我市。娶嫁有息，利得过母。

**升**：三人俱行，六目光明。道逢淑女，与我骥子。

**讼**：鸡鸣失时，民侨劳苦。厖吠有威，行者留止。

**困**：进仕为官，不若复田，获寿保年。

**未济**：克身洁己，逢禹巡狩。锡我玄圭，拜受福祉。

**解**：前顿却踬，左跌右逆。登高安梯，复反来归。

**涣**：山险难登，涧中多石。车驰轊击，重载伤轴。担负善踬，跌踒右足。

**坎**：昧暮乘车，以至伯家。逾梁渡河，济脱无他。

**蒙**：踬跛未起，失利后市。

**师**：陈妫敬仲，示兆兴姜。乃寓营丘，八世大昌。

**遯**：伯去我东，发扰如蓬。寤寐长叹，展转空床。内怀怅恨，摧我肝肠。

**咸**：喜笑且语，不能掩口。官爵并至，庆贺盈户。

**旅**：左手把水，右手把火。如光与鬼，不可得从。

**小过**：三虎上山，更相噬啮。心志不亲，如仇与怨。

**渐**：不改柯叶，和气中适。君子所在，安无怵惕。

**蹇**：新授大喜，福复重来。乐且日富，是惟丰财。

**艮**：西山东山，各自止安。心虽相望，竟未上堂。

**谦**：壅遏堤防，水不得行。火慎阳光，阴霓伏藏，走归其乡。

**否**：水流趍下，遂成东海。求我所有，买鳝与鲤。

**萃**：身无头足，超跖空乖。不能远之，中道废休，失利后时。

**晋**：贩鼠卖卜，利少无谋，难以得家。

**豫**：躄屈复伸，本乘浮云，贵宠毋前。

**观**：三䖝作蛊，践迹无与。胜母盗泉，君子不处。

**比**：鹿畏人匿，俱入深谷。短命不长，为虎所得，死于牙腹。

**剥**：道理和德，仁不相贼。君子攸往，乐有利福。

**坤**：东山西山，各自止安。心虽相望，意不同堂。


