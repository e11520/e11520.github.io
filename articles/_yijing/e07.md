---
layout: book
title: 大畜 ䷙
---

[返回目录](./)

# 大畜 ䷙

**大畜：利贞，不家食吉，利涉大川。**

《彖》曰：大畜，刚健笃实辉光，日新其德，刚上而尚贤。能止健，大正也。不家食吉，养贤也。利涉大川，应乎天也。

《象》曰：天在山中，大畜；君子以多识前言往行，以畜其德。

**初九：有厉利已。**

《象》曰：有厉利已，不犯灾也。

**九二：舆说輹。**

《象》曰：舆说輹，中无尤也。

**九三：良马逐，利艰贞。曰闲舆卫，利有攸往。**

《象》曰：利有攸往，上合志也。

**六四：童牛之牿，元吉。**

《象》曰：六四元吉，有喜也。

**六五：豶豕之牙，吉。**

《象》曰：六五之吉，有庆也。

**上九：何天之衢，亨。**

《象》曰：何天之衢，道大行也。

# 京氏易传：

大畜：阳长阴消，积气凝盛，外止内健，二阴犹盛，成于《畜》义。《易》云「既处」，畜消时行，阳未可进，取于下卦，全其健道。君子以时顺其吉凶，与《乾》为飞伏，建始壬辰至丁酉，积算起丁酉至丙申，周而复始。五星从位起太白，毕宿从位降甲寅，九二、大夫应世，应六五为至尊，阴阳相应，以柔居尊，为畜之主，分气候二十八。山下有《乾》，金土相资，阳进阴止，积雨润下，《畜》道光也，《乾》象内进，君道行也。吉凶升降，阴阳得位，二气相应，阳上薄阴，阴道凝结，上于阳长为雨反下。九居高位，极于畜道，反阳为阴，入于《兑》象。六三应上九，上有阳九，反应六三，成于《损》道，次降《损》卦。


# 焦氏易传：

**大畜之**

**乾**：金柱铁关，坚固卫灾。君子居之，安无忧危。

**夬**：太子扶苏，走出远郊。佞幸成邪，改命生忧。慈母之恩，无路致之。

**大有**：黄帝出游，驾龙骑马。东至太山，南过齐鲁。王良御左，文武何咎？不利市贾。

**大壮**：太一置酒，乐正起舞。万福攸同，可以安处，绥我齯齿。指空无饵，不利为旅。

**小畜**：配合相迎，利心四乡。昏以为期，明星熠熠。欣喜君奭，所言得当。

**需**：躬体履仁，尚德止讼。宗邑以安，三百无患。

**大畜**：朝鲜之地，箕伯所保。宜人宜家，业处子孙，求事大喜。

**泰**：虎卧山隅，鹿过后朐。弓矢设张，会为功曹。伏不敢起，遂全其躯，得我美草。

**履**：三手六身，莫适所闲。更相摇动，失事便安。箕子佯狂，国乃不昌。

**兑**：鸿盗我襦，逃于山隅。不见武迹，使伯心忧。

**睽**：心志无良，伤破妄行。触墙抵壁，不见户房。先王闭关，商旅委弃。

**归妹**：

**中孚**：武王不豫，周公祷谢。载璧秉圭，安宁如故。

**节**：三狗逐兔，子东北路。利以进取，商人有得。

**损**：两虎争鬭，服创无处。不成仇雠，行解却去。

**临**：崔嵬北岳，天神贵客。温仁正直，主布恩德。闵哀不已，蒙受大福。

**同人**：栾子作殃，伯氏诛伤。州犂奔楚，失其宠光。

**革**：从豕牵羊，与虎相逢，虽惊不凶。

**离**：延陵适鲁，观乐太史。车辚白颠，知秦兴起。卒兼其国，一统为主。

**丰**：火山不然，钓鲤失纶。鱼不可得，利去我北。三人同福，以兴周国。君子安息。

**家人**：争讼不已，更相咨询。张事弱口，被发北走。耳顺从心，躬行至仁。不须以兵，天下太平。

**既济**：六雁俱飞，游戏稻池。大饮多食，食饱无患。举事不遂，商旅作愦。

**贲**：常得自如，不逢祸灾。福禄自来。

**明夷**：山险难登，渭中多石。车驰轊击，重载伤轴。载担善踬，跌踒右足。

**无妄**：不直杜公，与我争讼。媒伯无礼，自令塞壅。

**随**：妪妬公姥，毁益乱赖。使我家愦，利得不遂。

**噬嗑**：东山西陵，高峻难升。灭夷掘垒，使道不通。商旅无功，复反其邦。

**震**：逐狐平原，水遏我前。深不可涉，暮无所得。

**益**：天女推床，不成文章。南箕无舌，饭多沙糖。虚象盗名，雄鸡折颈。

**屯**：水暴横行，缘屋坏墙。泱泱溢溢，市师惊惶。居止不殆，与母相保。

**颐**：上天楼台，登降受福，喜庆自来。

**复**：狼虎结集，相聚为保。伺啮牛羊，道绝不通。病我商人。

**姤**：寒暑相推，一明一微。赫赫宗周，光荣灭衰。

**大过**：三羊上山，东至平原。黄龙服箱，南至鲁阳。貌其佩囊，执绶车中。行人无功。

**鼎**：凫雁哑哑，以水为宅。雌雄相和，心志娱乐。得其所欲，绝其患恶。

**恒**：牛骥同堂，郭氏以亡。国破为墟，君奔走逃。

**巽**：载风云母，游观东海。鼓翼千里，见吾爱子。

**井**：白鹄衘珠，夜食为明。膏润渥优，国岁年丰。中子来同，见恶不凶。

**蛊**：一巢九子，同公共母。柔顺利贞，出入不殆。福禄所在。

**升**：窗牖户旁，道利明光。贤智辅圣，仁施大行。家给人足，海内殷昌。

**讼**：江淮易服，玄黄朱饰。灵公夏徵，哀相无极。高位崩颠，失其宠室。

**困**：雨雪三日，鸟兽饥乏。旅人失宜，利不可得。几言解患，以疗纷难。危者复安。

**未济**：符左契右，相与虐乱。乾坤利贞，幸生六子。长大成就，飒然如母。不利为咎。

**解**：清人高子，久在外野。逍遥不归，思我慈母。

**涣**：视夜无明，不利远乡。闭门塞牖，福为我母。

**坎**：天地闭塞，仁智隐伏。商旅不行，利深难得。

**蒙**：虎豹熊罴，游戏山隅。得其所欲，君子无忧。旅人失利，市空无人。

**师**：不虞之患，祸至无门。奄忽暴卒，痛伤我心。

**遯**：大尾小腰，重不可摇。栋挠榱坏，臣为君忧。阳大之言，消不为患，使我复安。

**咸**：櫜戢甲兵，归放马牛。径路开通，国无凶忧。朽墙不凿，疾病难治。

**旅**：童女无媒，不宜动摇。安其居庐，傅母何忧？

**小过**：同载共车，中道别去。爵级不进，君子不兴。

**渐**：桀纣之主，悖不可辅。贪荣为人，必定其咎。聚鈠积实，野在鄙邑，未得入室。

**蹇**：宁夬鸱鴞，治成御灾。绥德安家，周公勤劳。

**艮**：窟室蓬户，寒贱所处。十里望烟，散涣四方。形体灭亡，下入深渊。终不见君。

**谦**：齐鲁争言，战于龙门。遘怨致祸，三世不安。

**否**：麟凤执获，阴雄失职。自卫反鲁，猥昧不起。禄福讫已。

**萃**：鸡狗相望，仁道笃行。不吠昏明，各安其乡。周鼎和饵，国富民有。八极蒙佑。

**晋**：饮酒醉酗，跳起争鬭。伯伤叔僵，东家治丧。

**豫**：道礼和德，仁不相贼。君子往之，乐有其利。

**观**：三雎逐蝇，陷堕釜中。灌沸弇殪，与母长决。

**比**：三涂五岳，去危入室。凶祸不作，桀盗尧服。失其宠福，贵人有疾。

**剥**：范子妙材，戮辱伤肤。然后相国，封为应侯。

**坤**：转祸为福，喜来入屋。春成夏囤，可以饮食。保全家室。


