---
layout: book
title: 噬嗑 ䷔
---

[返回目录](./)

# 噬嗑 ䷔

**噬嗑：亨。利用狱。**

《彖》曰：颐中有物，曰噬嗑，噬嗑而亨。刚柔分，动而明，雷电合而章。柔得中而上行，虽不当位，利用狱也。

《象》曰：雷电噬嗑；先王以明罚敕法。

**初九：屦校灭趾，无咎。**

《象》曰：屦校灭趾，不行也。

**六二：噬肤灭鼻，无咎。**

《象》曰：噬肤灭鼻，乘刚也。

**六三：噬腊肉，遇毒；小吝，无咎。**

《象》曰：遇毒，位不当也。

**九四：噬乾胏，得金矢，利艰贞，吉。**

《象》曰：利艰贞吉，未光也。

**六五：噬乾肉，得黄金，贞厉，无咎。**

《象》曰：贞厉无咎，得当也。

**上九：何校灭耳，凶。**

《象》曰：何校灭耳，聪不明也。

# 京氏易传：

噬嗑：柔乘文刚，积气居中，阴道明白，动见文明，雷电合分威光而噬嗑也。《易》曰：「颐中有物曰《噬嗑》。」阴阳分中，动而明，物有不齐，啮而噬，吉凶之道，象于五行，顺则吉，逆则凶。火木合卦配升降，与《离》为飞伏。六五居尊，应六二大夫，建始丙午至辛亥，积算起辛亥至庚戌，周而复始。火土入《离》、《震》，五星从位起镇星，女宿从位降己未土，分气候二十八。火居水上，阳中见阴，阳杂气浑而溷，吉凶适变，随时见也。返复阴游魂入卦，五行进退始终之道，斯可验矣。升降六爻，极返终下，降山雷《颐》卦。


# 焦氏易传：

**噬嗑之**

**乾**：北风相牵，提笑语言；伯歌叔舞，宴乐以喜。

**夬**：齐侯少子，才略美好；求我长女，贱薄不与。反得丑陋，后乃大悔。

**大有**：国多忌讳，大人恒畏；结口无患，可以长存。

**大壮**：犬吠惊骇，公拔戈起；玄冥厌火，消散瓦解。

**小畜**：关折门启，衿带解堕；福与善坐，忧不为祸。

**需**：日月相望，光辉盛昌；三圣茂功，仁德大隆。

**大畜**：凫游江海，甘乐其饵；既不近人，虽惊不骇。

**泰**：金精耀怒，带剑过午。两虎相距，弓弩满野；虽忧无苦。

**履**：狼虎所嘷，患害必遭；不利有为，宜以遁逃。

**兑**：火起吾后，喜炙我鹿；苍龙𠾑水，泉噀柱屋。虽忧无咎。

**睽**：邻不可顾，而求玉女；身多疾癞，谁当媚者。

**归妹**：名成德就，项领不试；景公耄老，尼父逝去。

**中孚**：琼英朱草，仁政得道；凫鷖在渚，福禄来下。

**节**：徙足去域，飞入东国；有所畏避，深藏隐匿。

**损**：远望千里，不见黑子；离娄之明，无益于光。

**临**：鬼守我庐，欲呼伯去；曾孙寿考，司命不许。与生相保。

**同人**：入和出明，动作有光；转运休息，常乐永康。

**革**：大蛇为殃，使道不通；岁露尠少，年谷败伤。

**离**：鹊笑鸠舞，来遗我酒；大喜在后，授吾龟纽。龙喜张口，起拜福祉。

**丰**：一夫两心，岐刺不深；所为无功，求事不成。

**家人**：析薪炽酒，使媒求妇；和合齐宋，姜子悦喜。

**既济**：春桃生花，季女宜家；受福多年，男为封君。

**贲**：智不别扬，张狂妄行；蹈渊仆颠，伤杀伯身。

**明夷**：鸟鸣捕鷇，长欲飞去；循枝上下，适与风遇。颠陨树根，命不可救。

**无妄**：爱我婴女，牵引不与；冀幸高贵，反得贱下。

**随**：阴升阳伏，桀失其室；相喂不食。

**噬嗑**：麒麟凤凰，善政德祥；阴阳和调，国无灾殃。

**震**：车虽驾，两靷绝；马欲步，双轮脱。行不至，道遇害。

**益**：斧斤所砟，疮痏不息；针石不施，下即空室。

**屯**：破亡之虚，神祇哀忧；进往无光，留止有庆。

**颐**：明灭光息，不能复食；精魄既丧，以夜为室。

**复**：长尾蜲蛇，画地为河；深不可涉，阻绝以无。惆然愤息。

**姤**：失俪后旅，天门地户；不知所在，安止无咎。

**大过**：奇适无偶，习靖独处；所愿不从，心思劳苦。

**鼎**：三足孤乌，灵明为御；司过罚恶，自残其家。毁败为忧。

**恒**：白鹤𠾑珠，夜食为明；膏润优渥，国岁年丰。

**巽**：东家杀牛，污臭腥臊；神背西顾，命绝衰周。

**井**：阳城太室，神明所息；仁智之居，独无兵革。

**蛊**：蜎飞蠢动，各有配偶；小大相保，咸得其所。

**升**：叔驾纯骝，南至东莱；求索驹马，道悦中止。

**讼**：大蛇巨鱼，战于国郊；上下隔塞，卫侯庐曹。

**困**：二女宝珠，误郑大夫；君父无礼，自为作笑。

**未济**：径邪贼田，政恶伤民；夫妇呪诅，太上覆颠。

**解**：克身己整，逢禹巡狩；赐我玄圭，蒙受福祉。

**涣**：桃雀窃脂，巢于小枝；摇动不安，为风所吹。寒心栗栗，常忧不殆。

**坎**：葛藟蒙棘，华不得实；谗佞乱政，使忠壅塞。

**蒙**：注斯膏泽，捍卫百毒；防以江南，虺不能螫。

**师**：龙入天关，经历九山。登高上下，道里险难；日晏不食，绝无甘酸。

**遯**：内执柔德，止讼以默；宗邑赖德，祸灾不作。

**咸**：摇尾逐灾，云沉孽除；洿泥生粱，下为田主。

**旅**：羿张乌号，彀射天狼；赵国雄勇，败于荥阳。

**小过**：陈蔡之危，从者饥罢；明德上通，忧不为凶。

**渐**：鸋鴂鸱鴞，治成御灾；周公勤劳，绥德安家。

**蹇**：远视无明，不知青黄；黈纩塞耳，使君暗聋。

**艮**：郁怏不明，为阴所伤；众雾集聚，共夺日光。

**谦**：天地淳厚，六合光明；阴阳顺序，以成厥功。

**否**：朽根枯树，叶落花去；卒逢火焱，相随偃仆。

**萃**：乌孙氏女，深目黑丑；嗜欲不同，过时无偶。

**晋**：公悦妪喜，孙子俱在；荣誉日登，福禄来处。

**豫**：裸裎逐狐，为人观笑。牝鸡雄晨，主作乱妖。

**观**：祸走患伏，喜为我福；凶恶消亡，灾害不作。

**比**：沙漠北塞，绝无水泉；君子征凶，役夫苦艰。

**剥**：凶忧灾殃，日益章明；祸不可休，三郤夷伤。

**坤**：甲戊己庚，随时运行。不失常节，达性任情；各乐其类。


