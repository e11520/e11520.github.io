---
layout: book
title: 无妄 ䷘
---

[返回目录](./)

# 无妄 ䷘

**无妄：元亨，利贞。其匪正有眚，不利有攸往。**

《彖》曰：无妄，刚自外来，而为主于内。动而健，刚中而应，大亨以正，天之命也。其匪正有眚，不利有攸往。无妄之往，何之矣？天命不佑，行矣哉？

《象》曰：天下雷行，物与无妄；先王以茂对时，育万物。

**初九：无妄，往吉。**

《象》曰：无妄之往，得志也。

**六二：不耕获，不灾畲，则利有攸往。**

《象》曰：不耕获，未富也。

**六三：无妄之灾，或系之牛，行人之得，邑人之灾。**

《象》曰：行人得牛，邑人灾也。

**九四：可贞，无咎。**

《象》曰：可贞无咎，固有之也。

**九五：无妄之疾，勿药有喜。**

《象》曰：无妄之药，不可试也。

**上九：无妄，行有眚，无攸利。**

《象》曰：无妄之行，穷之灾也。

# 京氏易传：

无妄：《乾》刚《震》动，二气运转，天下见雷，行正之道，刚正阳长，物无妄矣。内互见《艮》，止于纯阳，外互见《巽》，顺于阳道。天行健而动，刚正于物，物则顺也。金木配象，吉凶明矣，与《乾》为飞伏。九四、诸候在世，初九、元士立应上。建始乙巳至庚戌，积算起庚戌至己酉，周而复始，火土入《乾》、《震》。五星从位起荧惑，牛宿从位降壬午，分气候三十六，上金下木，二象相冲，阴阳升降，健而动，内见一阳应动刚，五行分配，吉凶半矣。九五、适变，入文柔，阴荡阳，爻归复位，刚柔履次，明在外进退吉凶，见中虚，次降入火雷《噬嗑》卦。


# 焦氏易传：

**无妄之**

**乾**：儋耳穿胸，僵离旁舂。天地易纪，日月更始。蝮螫我手，痛为吾毒。

**夬**：白虎黑狼，伏司亦长。遮遏牛羊，病我商人。

**大有**：海河都市，国之奥府。商人受福，少子玉食。

**大壮**：麒麟凤凰，子孙盛昌。少齐在门，利以合婚。招衣弹冠，贵人所欢。

**小畜**：鰌鰕去海，游于枯里。街巷迫狭，不得自在。南北四极，渴馁成疾。

**需**：王母多福，天禄所伏。居之宠光，君子有昌。

**大畜**：延颈望酒，不入我口。商人劳苦，利得无有。夏台羑里，虽危复喜。

**泰**：登高上山，宾于四门。吾士得欢，福为我根。

**履**：哑哑笑喜，与欢饮酒。长乐行觞，千秋起舞。拜受大福。

**兑**：持猬逢虎，患厌不起。遂至欢国，与福笑语，君王乐喜。

**睽**：颜渊

**归妹**：

**中孚**：有两赤鹞，从五隼噪。操矢无括，趣释尔财。扶伏听命，不敢动摇。

**节**：婴孩求乳，慈母归子。黄麑悦喜，得其甘饵。

**损**：方轴圆轮，东行不前。组囊以锥，失其事便。还师振旅，兵革休止。

**临**：蝃蝀充侧，佞幸倾惑。女谒横行，正道壅塞。

**同人**：壅遏堤防，水不得行。火光盛阳，阴霓伏匿。走归其乡。

**革**：枯旱三年，草叶不生。粢盛空乏，无以供灵。

**离**：重黎祖后，司马太史。陆氏之灾，雕害悲苦。

**丰**：河水小鱼，不宜劳烦。苛政苦民，君受其患。

**家人**：众神集聚，相与议语；南国虐乱，百姓愁苦。兴师征讨，更立圣主。

**既济**：逐鹿西山，利入我门。阴阳和调，国无灾殃。长子东游，须其三仇。

**贲**：织缕未就，胜折无后。女工多能，乱我政事。

**明夷**：千雀万鸠，与鹞为仇。威挈不敌，虽众无益。为鹰所击。

**无妄**：夏台羑里，汤文厄处。皋陶听理，岐人悦喜。西望华夏，东归无咎。

**随**：破亡之国，天所不福。难以止息。

**噬嗑**：戴喜抱子，与利为友。天之所命，不忧危殆。荀伯劳苦，未来王母。

**震**：凫鷖池水，高陆为海。江河横流，鱼鳖成市。千里无墙，鸳凤游行。

**益**：鱼扰水浊，桀乱我国。驾龙出游，东之乐邑。天赐我禄，与生为福。

**屯**：伪言妄语，传相诖误。道左失迹，不知乡处。

**颐**：冠带南游，与喜相期。邀于嘉国，拜为逢时。

**复**：羿张乌号，彀射天狼。钟鼓不鸣，将军振旅。赵国雄勇。鬭死荥阳。

**姤**：履危不安，趺顿我颜，伤踵为癞。

**大过**：东西触垣，不利出门。鱼藏深水，无以乐宾。爵级摧颓，光威减衰。

**鼎**：口方缓唇，为和枢门。解释钩带，商旅以欢。

**恒**：采唐沫乡，要期桑中。失信不会，忧思约带。

**巽**：九疑郁林，沮湿不中。鸾鸟所去，君子不安。

**井**：尧舜钦明，禹稷股肱。伊尹往来，进礼登堂。显德之徒，可以辅王。

**蛊**：骖驾蹇驴，日暮失时。居者无忧，保我乐娱。

**升**：三雁南飞，俱就井地。鰕鰌饶有，利得过倍。

**讼**：不耕而获，家食不给。中女无良，长子徒足。踈齿善市，商人有息。

**困**：鹰栖茂树，猴雀往来。一击获两，伏不枝梧。

**未济**：龙兴之德，周武受福。长女宜家，与君相保。长股远行，狸且善藏。

**解**：鹤鸣九皋，处子失时。载土贩盐，难为功巧。

**涣**：狗生龙马，公劳妪苦。家无善驹，折悔为吝。

**坎**：两母十子，转息无已。五乳百雏，騂驳骊驹。

**蒙**：郁怏不明，阴积无光。日在北陆，万物雕藏。

**师**：火起上门，不为我残。跳脱东西，独得生完。不利出邻，病疾忧患。

**遯**：宫成立政，衣就缺袂。恭谦为卫，终无祸尤。

**咸**：内执柔德，止讼以默。宗邑赖福，祸灾不作。

**旅**：偃武修文，兵革休安。清人逍遥，未归空闲。

**小过**：伊尹智士，去桀耕野。执顺以强，文和无咎。

**渐**：戎狄蹲踞，无礼贪叨。非吾族类，君子攸去。

**蹇**：三桓子孙，世秉国权。爵世上卿，富于周公。

**艮**：烹鱼失刀，驾马车亡。铅刀不及，鲂鲤腥臊。

**谦**：东行避兵，南去不祥。西逐凶恶，北迎福生。与喜相逢。

**否**：天厌周德，命我南国。以礼静民，兵革休息。

**萃**：三人辇车，乘入旁家。王母贪叨，盗我资财。亡失犁牛。

**晋**：乱危之国，不可涉域。机发身顿，遂至僵覆。

**豫**：东家中女，嫫母㝡丑。三十无室，媒伯劳苦。

**观**：三羖五牂，相随俱行。迷入空泽，循谷直北。经涉六驳，为所伤贼。

**比**：持刀操肉，对酒不食。夫亡从军，长子入狱。抱膝独宿。

**剥**：行露之讼，贞女不行。君子无食，使道壅塞。

**坤**：慈母之恩，长大无孙。消息襁褓，害不入门。


