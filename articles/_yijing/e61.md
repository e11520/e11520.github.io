---
layout: book
title: 观 ䷓
---

[返回目录](./)

# 观 ䷓

**观：盥而不荐，有孚顒若。**

《彖》曰：大观在上，顺而巽，中正以观天下。观，盥而不荐，有孚顒若，下观而化也。观天之神道，而四时不忒，圣人以神道设教，而天下服矣。

《象》曰：风行地上，观；先王以省方，观民设教。

**初六：童观，小人无咎，君子吝。**

《象》曰：初六童观，小人道也。

**六二：闚观，利女贞。**

《象》曰：窥观女贞，亦可丑也。

**六三：观我生，进退。**

《象》曰：观我生，进退；未失道也。

**六四：观国之光，利用宾于王。**

《象》曰：观国之光，尚宾也。

**九五：观我生，君子无咎。**

《象》曰：观我生，观民也。

**上九：观其生，君子无咎。**

《象》曰：观其生，志未平也。

# 京氏易传：

观：内象阴道已成，威权在臣，虽大观在上，而阴道浸长，与《巽》为飞伏，诸侯临世，反应元士而奉九五。《易》云：「观国之光。利用宾于王。」建癸酉至戊寅，阴阳交伏，积算起戊寅至丁丑，周而复始。金土火互为体，五星从位起荧惑，星宿从位降辛未，土木分气二十八。阴阳升降，定吉凶成败，取六四至于九五，成卦之终也。《易》云：「观我生。」又云：「风行地上。」列象分爻，以定阴阳进退之道，吉凶见矣。地上见《巽》，积阴凝盛，降入于《剥》。


# 焦氏易传：

**观之**

**乾**：蜎飞蠕动，各有所配；欢悦相逢，咸得其处。

**夬**：行尧钦德，养贤致福；众英积聚，国无寇贼。

**大有**：山没丘浮，陆为水鱼；燕雀无巢，民无室庐。

**大壮**：心志无良，昌披妄行；触抵墙壁，不见户房。

**小畜**：三子成驹，破其坚车；轮载空舆，后时失期。

**需**：鸿波逆流，主人潜去，蒿蓬代柱，大屋颠仆。

**大畜**：喜怒不时，雪霜为灾；稼穑无功，后稷饥忧。

**泰**：黄池之盟，吴晋争强；勾践为患，夷国不安。

**履**：逐祸除患，道德神仙；遏恶万里，常欢以安。

**兑**：天门东虚，既尽为灾；膉𦝢黯苍，秦伯受殃。

**睽**：过时不行，妄逐王公；老女失度，不安其居。

**归妹**：铜人铁距，雨露劳苦；终日卒岁，无有休息。

**中孚**：鼎易其耳，热不可举；大路壅塞，旅人心苦。

**节**：推车上山，高仰重难；终日至暮，惟见阜颠。

**损**：长生无极，子孙千亿；柏柱载青，坚固不倾。

**临**：人无定法，缓除才出。地雄走归，阳不制阴；男失其家。

**同人**：有头无目，不见菽粟；消耗为疾，三年不复。

**革**：黄里绿衣，君服不宜；淫湎毁常，失其宠光。

**离**：福过我里，入门笑喜；与吾利市。

**丰**：大人失宜，盈满复亏；长冬之木，盛者灭衰。

**家人**：冬叶枯槁，当风于道；蒙被尘埃，左右劳苦。

**既济**：班马还师，以息劳罢；役夫嘉喜，入户见妻。

**贲**：东行无门，西出华山；道塞畏难，游子为患。

**明夷**：家在海隅，桡短流深；企立望宋，无木以趋。

**无妄**：蜗螺生子，深目黑丑；虽饰相就，众人莫取。

**随**：马踬破车，恶妇破家；青蝇污白，共子离居。

**噬嗑**：茹芝饵黄，饮食玉英；与神流通，长无忧凶。

**震**：盘纡九回，行道留难；止须子丘，乃睹所欢。

**益**：去辛就蓼，毒愈酷毒；避穽入坑，忧患日生。

**屯**：秋冬探巢，不得鹊雏；衘指北去，愧我少姬。

**颐**：乌升鹊举，照流东海。厖降庭坚，为陶叔后；封圻蓼六，履禄绥厚。

**复**：探鷇得螽，所愿不喜；道宜小人，君子咎蹇。

**姤**：狗逐兔走，俱入谷口；与虎逢晤，迫不得去。

**大过**：黄离白日，照我四国，元首昭明，民赖其福。

**鼎**：天所顾佑，祸灾不至。安吉不惧。

**恒**：春草荣华，长女宜夫；受福多年，世有封禄。

**巽**：泽枯无鱼，山童无株；长女嫉妬，使身空虚。

**井**：驴作龙身，进所无前；三日五夜，得其所钦。

**蛊**：长女三嫁，进退不羞；逐狐作妖，行者离忧。

**升**：清人高子，久屯野外；逍遥不归，思我慈母。

**讼**：日暗不明，谗夫在堂；左辟疾瘁，君失其光。

**困**：三虫作蛊，削迹无与；胜母盗泉，君不安处。

**未济**：积德不怠，遇主逢时；载喜渭阳，身受荣光。

**解**：精华堕落，形体丑恶；龉龃挫顿，枯槁腐蠹。

**涣**：褰衣涉河，水深渍衣；赖幸舟子，济脱无他。

**坎**：黍稷醇醲，敬奉山宗。神嗜饮食，甘雨嘉降；独蒙福力，时灾不至。

**蒙**：童妾独宿，长女未室；利无所得。

**师**：王孙季子，相与孝友。明允笃诚，升擢荐举；为国干辅。

**遯**：雍门内崩，贼贤伤人；暴乱狂悖，简公失位。

**咸**：昼卧里门，悚惕不安；目不得阂，鬼搔我足。

**旅**：梅李冬实，国多盗贼；乱扰并作，王不能制。

**小过**：四乱不安，东西为患；退身止足，无出邦域。乃得完全，赖其生福。

**渐**：衘騂从龙，至于华东；与离相逢，送致于邦。

**蹇**：履泥污足，名困身辱；两仇相当，身为疾病。

**艮**：暴虐失国，为下所逐；北奔阴月，王居旄头。

**谦**：高岗凤凰，朝阳梧桐；噰噰喈喈，菶菶萋萋。陈辞不多，以告孔嘉。

**否**：青牛白咽，呼我俱田；历山之下，可以多耕。岁露时节，人民安宁。

**萃**：望尚阿衡，太宰周公，藩屏汤武，立为侯王。

**晋**：胶车木马，不利远贾；出门为患，安止得全。

**豫**：鳏寡独宿，忧动胸臆；莫与宿食。

**观**：历山之下，虞舜所处，躬耕致孝，名闻四海。为尧所荐，缵位天子。

**比**：麟趾龙身，日取三千；南上苍梧，与福为昏。道里夷易，安全无患。

**剥**：寿如松乔，与日月俱；常安康乐，不罹祸忧。

**坤**：继祀宗邑，追明成康；光照万国，享世久长。疾病不医，下即蒿庐。


