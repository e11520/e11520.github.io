---
layout: book
title: 讼 ䷅
---

[返回目录](./)

# 讼 ䷅

**讼：有孚，窒。惕中吉。终凶。利见大人，不利涉大川。**

《彖》曰：讼，上刚下险，险而健讼。讼有孚窒，惕中吉，刚来而得中也。终凶；讼不可成也。利见大人；尚中正也。不利涉大川；入于渊也。

《象》曰：天与水违行，讼；君子以作事谋始。

**初六：不永所事，小有言，终吉。**

《象》曰：不永所事，讼不可长也。虽有小言，其辩明也。

**九二：不克讼，归而逋，其邑人三百户，无眚。**

《象》曰：不克讼，归而逋也。自下讼上，患至掇也。

**六三：食旧德，贞厉，终吉，或从王事，无成。**

《象》曰：食旧德，从上吉也。

**九四：不克讼，复即命渝，安贞吉。**

《象》曰：复即命，渝安贞；不失也。

**九五：讼元吉。**

《象》曰：讼元吉，以中正也。

**上九：或锡之鞶带，终朝三褫之。**

《象》曰：以讼受服，亦不足敬也。

# 京氏易传：

讼：生生不绝之谓道，六位不居，返为游魂。离宫八卦以《讼》为反四，天与水违曰《讼》。五行所占六位定吉凶，非所背顺为正，金与水二气相资，父子之谓；健与险内外相激，家国之义。出象故以则，斯可验矣，与《巽》为飞伏。诸侯居世，元士见应。建始戊午至癸亥，积算起癸亥至壬戌，周而复始。火水入卦，五星从位起荧惑，毕宿从位降壬午火，分气候三十六，天下见水，阴阳相背，二气不交，物何由生？吉凶宗于上九，进退见于九四。二居中履正，得其宜也。阴阳升降，复归内象，次降天火《同人》卦。


# 焦氏易传：

**讼之**

**乾**：文王四乳，仁爱笃厚。子畜十男，夭折无有。

**夬**：被发倾走，寇逐我后。亡失刀兵，身全不伤。

**大有**：尹氏伯奇，父子生离。无罪被辜，长舌所为。

**大壮**：处高不伤，虽危不亡。握珠怀玉，还归其乡。

**小畜**：獐鹿逐牧，安饱其居。反还次舍，无有疾故。

**需**：引船牵头，虽拘无忧。王母善祷，祸不成灾。

**大畜**：口啄卒卒，忧从中出。丧我宝贝，妻妾失位。

**泰**：弱水之西，有西王母。生不知死，与天相保。

**履**：树植藿豆，不得芸锄。王事靡盬，秋无所收。

**兑**：执玉欢喜，佩之解挛。危详及安，使我无患。

**睽**：秋冬探巢，不得鹊鶵。衘指北去，愧我少姬。

**归妹**：孤翁寡妇，独宿悲苦。目张耳鸣，无与笑语。

**中孚**：谢恩拜德，东归吾国。舞蹈欣跃，欢乐受福。

**节**：金人铁距，火烧左右。虽惧不恐，独得全处。

**损**：争讼不已，更相击剑。张季弱口，被发北走。

**临**：开牢辟门，巡狩释冤。夏台羑里，汤

**同人**：子锄执麟，春秋作元。阴圣将终，尼父悲心。

**革**：黄帝建元，文德在身。禄若阳春，封为鲁君。

**离**：西徙无家，破其新车。王孙失利，不如止居。

**丰**：低头窥视，有所畏避。行者不利，酒酸鱼败，众莫贪嗜。

**家人**：戴尧扶禹，松乔彭祖。西遇王母，道路夷易，无敢难者。

**既济**：白雉群雊，慕德朝贡。湛露之恩，使我得欢。

**贲**：紫阁九重，尊严在中。黄帝尧舜，履行至公。冠带垂衣，天下康宁。

**明夷**：养虎牧狼，还自贼伤。大勇小捷，虽危不亡。

**无妄**：合体比翼，嘉耦相得。与君同好，使我有福。

**随**：甲乙丙丁，俱归我庭。三丑六子，入门见母。

**噬嗑**：武夫司空，多口争讼。金火当户，民不安处，年饥无有。

**震**：天地配享，六位光明。阴阳顺序，以成和平。

**益**：延颈望酒，不入我口。初喜后否，得利无有。

**屯**：东上泰山，见尧自言。申理我冤，以解忧患。

**颐**：两心不同，或从西东。明论终日，莫适相从。

**复**：褰兔缺唇，行难齿寒。口痛不言，为身生患。

**姤**：麟凤所游，安乐无忧。君子抚民，世代千秋。

**大过**：哑哑笑言，与善饮食。长乐行觞，千秋起舞，拜受大福。

**鼎**：虎聚摩牙，人待豚猪。往必伤亡，宜利止居。

**恒**：区脱康居，慕仁入朝。湛露之欢，三爵毕恩，复归旧庐。

**巽**：行触大忌，与司命牾，执囚束缚，拘制于吏。

**井**：大壮肥㹀，惠我诸舅。内外和睦，不忧饥渴。

**蛊**：桑叶螟蠹，衣弊如络。女工不成，丝布为玉。

**升**：愦愦不悦，忧从中出。丧我金罂，无妄失位。

**讼**：文巧俗弊，将反大质。僵死如麻，流血濡橹。皆知其母，不识其父，干戈乃止。

**困**：绊跳不远，心与言反。尼父望家，萏菡未华。

**未济**：避患东西，反入祸门。糟糠不足，忧愁我心。

**解**：南徙无庐，鸟破其巢。伐木思初，不利动摇。

**涣**：机杼纷扰，女功不成。长妹许嫁，衣无襦袴。闻祸不成，凶恶消去。

**坎**：初忧后喜，与福为市。八佾列陈，饮御诸友。

**蒙**：奎轸温汤，过角宿房。宣时布和，无所不通。

**师**：凫得水没，喜笑自啄。毛羽悦泽，利以攻玉。公出不复，伯氏客宿。

**遯**：疾贫望幸，使伯行贩。关牢择羊，多得大牂。

**咸**：凤凰在左，麒麟处右。仁圣相遇，伊吕集聚。时无殃咎，福为我母。

**旅**：载金贩狗，利弃我走。藏匿渊底，悔折为咎。

**小过**：青牛白咽，呼我俱田，历山之下，可以多耕。岁乐时节，民人安宁。

**渐**：营室紫宫，坚不可攻。明神建德，君受大福。

**蹇**：两羝三牂，俱之代乡。留连多难，损其食粮。

**艮**：猿坠高木，不踒手足。保我金玉，还归其室。

**谦**：播木折枝，与母别离。九皋难扣，绝不相知。

**否**：数穷廓落，困于历室。卒登玉堂，与尧侑食。

**萃**：褰衣涉河，水深渍罢。赖幸舟子，济脱无他。

**晋**：右手弃酒，左手牧牂。行逢礼御，饵得玉杯。

**豫**：弱鸡无距，与鹊格鬭。翅折目盲，为鸠所伤。

**观**：钦明之德，坐前玉食。必保嘉美，长受安福。

**比**：水流趍下，欲至东海。求我所有，买鲂与鲤。

**剥**：负牛上山，力劣行难。烈风雨雪，遮遏我前。中道复还，忧者自欢。

**坤**：日入望东，不见子家。长女无夫，左手搔头。


