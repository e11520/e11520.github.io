---
layout: book
title: 小畜 ䷈
---

[返回目录](./)

# 小畜 ䷈

**小畜：亨。密云不雨，自我西郊。**

《彖》曰：小畜，柔得位，而上下应之，曰小畜。健而巽，刚中而志行，乃亨。密云不雨，尚往也。自我西郊，施未行也。

《象》曰：风行天上，小畜；君子以懿文德。

**初九：复自道，何其咎，吉。**

《象》曰：复自道，其义吉也。

**九二：牵复，吉。**

《象》曰：牵复在中，亦不自失也。

**九三：舆说辐，夫妻反目。**

《象》曰：夫妻反目，不能正室也。

**六四：有孚，血去惕出，无咎。**

《象》曰：有孚惕出，上合志也。

**九五：有孚挛如，富以其邻。**

《象》曰：有孚挛如，不独富也。

**上九：既雨既处，尚德载，妇贞厉。月几望，君子征凶。**

《象》曰：既雨既处，德积载也。君子征凶，有所疑也。

# 京氏易传：

小畜：《易》云：「密云不雨。自我西郊。」《小畜》之义在于六四，三阳连进于一危也，外《巽》体阴，《畜》道行也。《巽》之初六阴荡阳，气感积阴不能固，退复本位。三连同往而不可见，成于《畜》义，外象明矣。《易》云：「既雨既处」也，与《乾》为飞伏。初九、元士居世，六四、诸侯在应，建始壬寅至丁未，积算起丁未至丙午，周而复始。木土入《乾》、《巽》。五星从位起太白，尾宿从位降甲子，分气候，其数二十八。一阴居六四，建子入阳宫，推其休咎处吉凶，刚健立阳爻，阴凝在《巽》体。《易》云：「舆说輹，夫妻反目。」夏至起纯阴，阳爻位伏藏。冬至阳爻动，阴气凝地，阴阳升降，以柔为刚。见中虚文明，积气居内象。次降入风火《家人》卦。


# 焦氏易传：

**小畜之**

**乾**：东遇虎地，牛马奔惊；道绝不通，南困无功。

**夬**：福祚之家，喜至忧除；如风兼雨，出车入鱼。

**大有**：金牙铁齿，西王母子。无有患殃。扶舍陟道，到来不久。

**大壮**：蝗食我稻，驱不可去；实穗无有，但见空藁。

**小畜**：白鸟衘饵，鸣呼其子；斡枝张翅，来从其母；伯仲叔季，尢贺举手。

**需**：故室旧庐，稍弊且徐；不如新巢，可治乐居。

**大畜**：辰次降娄，王驾巡时；广佑施惠，安国无忧。

**泰**：天门开辟，牢户寥廓；桎梏解脱，拘囚纵释。

**履**：五舌啄难，各自有言；异国殊俗，使心迷惑，所求不得。

**兑**：阳明不息，君无恩德；伯氏失利，农丧其力。

**睽**：芽孽生达，阳昌于外；左手执龠，公言锡爵。

**归妹**：三妇同夫，志不相思；心怀不平，志常愁悲。

**中孚**：魃为燔虐，风吹云却；欲上不得，反归其宅。

**节**：两人相距，止不同舍；夫妻离散，卫侯失居。

**损**：身载百里，功加四海；为文开基，武立大柱。

**临**：子啼索哺，母行求食；反见空巢，长息訾弋。

**同人**：日走月步，趣不同舍；夫妻反目，主君失居。

**革**：晨风之翰，大举就温；昧过我邑，羿无所得。

**离**：李华再实，鸿卵降集；仁哲以兴，荫国受福。

**丰**：中田膏黍，以享王母；受福千亿，所求大得。

**家人**：两轮自转，南上大阪；四马共辕，无有重难；与禹笑言。鹤鸣窍穴，不离其室。

**既济**：慈母赤子，飨赐得士；夷狄服除，以安王家。

**贲**：驾福乘喜，来至家国；戴庆南行，离我安居。

**明夷**：狗无前足，阴谋其北；为身贼害，何以安息。

**无妄**：騋牝龙身，日驭三千，南止苍梧，与福为婚。道里夷易，安全无忌。

**随**：虎狼争食，礼义不行；兼吞其国，齐鲁无主。

**噬嗑**：方啄广口，仁智圣厚；释解倒悬，唐国太安。

**震**：君子碌碌，鸟庇茂木。见春百谷，心劳愿德。

**益**：禹作神鼎，伯益衘指；斧斤高阁，憧位独坐；卖庸不售，苦困为祸。

**屯**：取火泉源，钓鱼山颠；鱼不可得，火不可然。

**颐**：望幸不到，文章未就；王子逐走，马骑衔伤；昳迹不得，曷其有常。

**复**：三足无头，不知所之；心狂精伤，莫使为明，不见日光。

**姤**：苍龙隐伏，麟凤远匿；寇来同处，未得安息。

**大过**：中原有菽，以待饔食；饮御诸友，所求大得。

**鼎**：下田稷黍，芳华生齿；大雨集降，纷涝满瓮。

**恒**：客入其门，奔走东西；童女不织，士弃耕亩；暴骨千里，岁寒无年。

**巽**：燕雀衘茅，以生孚乳；兄弟六人，姣好孝悌；各得其愿，和悦相乐。

**井**：忧患解除，喜至庆来；坐立欢忻，与乐为邻。

**蛊**：寄生无根，如过浮云；本立不固，斯须落去，更为枯树。

**升**：白鹤𠾑珠，夜食为明；怀安德音，身受光荣。

**讼**：蜲蛇循流，东求大鱼；预且举网，庖人歌讴。

**困**：行役未已，新事复起；姬姜劳苦，不得休息。

**未济**：三足孤乌，灵鸣督卸，思过罚恶，自贼其家。

**解**：霜降闭户，蛰虫隐处；不见日月，与死为伍。

**涣**：鹑尾奔奔，火中成军；虢叔出奔，下失其君。

**坎**：乱茅缩酒，灵巫拜祷；神怒不许，瘁愁忧苦。

**蒙**：机关不便，不能出言；精诚不通，为人所冤。

**师**：凿山通道，南至嘉国；周公祝祖，襄适荆楚。

**遯**：天之所予，福禄常在；以永康宁，不忧危殆。

**咸**：源出陵足，行于山趾；不为暴害，民得安居。

**旅**：阳火不灾，喜至庆来；降福送喜，鼓琴歌讴。

**小过**：关雎淑女，配我君子；少妻在门，君子嘉喜。

**渐**：学灵三年，圣且神明；光见善祥，吉喜福庆；鸣鸠飞来，告我无忧。

**蹇**：秋花冬萼，数被严霜；甲兵当庭，万物不生；雄犬夜鸣，民扰大惊。

**艮**：折臂踒足，不能进酒；祠祀阔旷，神怒不喜。

**谦**：式微式微，忧祸相半；隔以岩山，室家分散。

**否**：坚冰黄鸟，常哀愁悲；数惊鸷鸟，雏为我忧。

**萃**：旦生夕死，名曰婴鬼，不可得视。

**晋**：牛骥同堂，郭氏已亡；国破空虚，君奔走逃。

**豫**：众神集聚，相与议语；南国虚乱，百姓劳苦；兴师征伐，更立贤主。

**观**：驾驷逐狐，轮挂荆棘；车不结辙，公子无得。

**比**：鹊近却缩，不见头目；日以困急，不能自复。

**剥**：孔鲤伯鱼，北至高奴；木马金车，驾游大都；王母送我，来牝字驹。

**坤**：子锄执麟，《春秋》作元；阴将以终，尼父悲心。


