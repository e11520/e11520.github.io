---
layout: book
title: 蹇 ䷦
---

[返回目录](./)

# 蹇 ䷦

**蹇：利西南，不利东北；利见大人，贞吉。**

《彖》曰：蹇，难也，险在前也。见险而能止，知矣哉！蹇利西南，往得中也；不利东北，其道穷也。利见大人，往有功也。当位贞吉，以正邦也。蹇之时用大矣哉！

《象》曰：山上有水，蹇；君子以反身修德。

**初六：往蹇，来誉。**

《象》曰：往蹇来誉，宜待也。

**六二：王臣蹇蹇，匪躬之故。**

《象》曰：王臣蹇蹇，终无尤也。

**九三：往蹇来反。**

《象》曰：往蹇来反，内喜之也。

**六四：往蹇来连。**

《象》曰：往蹇来连，当位实也。

**九五：大蹇朋来。**

《象》曰：大蹇朋来，以中节也。

**上六：往蹇来硕，吉；利见大人。**

《象》曰：往蹇来硕，志在内也。利见大人，以从贵也。

# 京氏易传：

蹇：利于西南，民道通也。水在山上，蹇险难进。阴阳二气否也。阴待于阳，柔道牵也。险而逆止，阳固阴长。处能竭至诚，于物为合，《蹇》道亨也。《易》曰：「王臣蹇蹇，匪躬之故。」与《坎》为飞伏。六四、诸侯居世，初六、元士在应，建始己未至甲子，积算起甲子至癸亥，周而复始。土水入《坎》、《艮》，五星从位起镇星，星宿从位降戊申，分气候，其数三十六。土上见水，柔而和，此五行相推，二气合，取象则阴阳相背也。九五、适变入《坤》宫，宫比得朋，阴气合也。《坎》降入地山《谦》。


# 焦氏易传：

**蹇之**

**乾**：叔盻拘冤，祁子自邑。乘遽解患，羊舌免脱，赖得全生。

**夬**：向日扬光，火为正王。消金厌兵，雷车避藏。阴雨不行，民安其乡。

**大有**：生时不利，天命灾至。制于斧瘢，昼夜苦勤。

**大壮**：草木黄落，岁暮无室。虐政为贼，大人失福。

**小畜**：三孙六子，安无所苦。中岁发殆，亡我所使。

**需**：洁齐沐浴，思明君德。哀公怯弱，风氏复北。

**大畜**：蓄利积福，日新其德。高氏饮食，忧不为患。

**泰**：历险登危，道远劳疲。玄豕自归，困涉大波。

**履**：扬风偃草，尘埃俱起。清浊溷散，忠直隐处。

**兑**：机饵设张，司暴子良。范叔不廉，凶害及身。

**睽**：东耕破犂，西失良妻。灾害不避，家贫无资。

**归妹**：

**中孚**：登山代辐，虎在我侧。王孙无惧，仁见不贼。

**节**：西国疆梁，为虎作狼。东吞楚齐，并有其王。

**损**：脱兔无蹄，三步五罢。南行不进，后市身苦。

**临**：雷君出装，隐隐西行。霖雨不止，流为巨江，南国以伤。

**同人**：被服文衣，游观酒池。上堂见觞，喜为吾兄，使我忧亡。

**革**：折挺舂稷，君不得食。头痒搔跟，无益于疾。

**离**：嬴氏违良，使孟寻兵。师老不已，败于齐卿。

**丰**：延颈望邑，恩归其室。台榭不成，未得安息。

**家人**：羔裘豹祛，东与福遇。驾迎吾兄，送我鹂黄。

**既济**：道涉多阪，牛马蜿蟮。车不丽载，请求不得。

**贲**：举事无成，不利出征。言不可用，众莫能平。

**明夷**：欲飞不能，志苦心劳，福不我求。

**无妄**：林麓山薮，非人所处。鸟兽无礼，使我心苦。

**随**：乡岁逢时，与生为期。枝叶盛茂，君子无忧。

**噬嗑**：火起上门，不为我残。跳脱东西，独得生完。不利出邻，病疾忧患。

**震**：凶门生患，牢户多冤。沙池秃齿，使叔困贫。

**益**：行役未已，新事复起。姬姜劳苦，不得休止。

**屯**：作室山根，人以为安。一旦崩颓，败我盘飡。

**颐**：张罗百目，鸟不得北。缩颈挂翼，困于窘国。君子治德，获誉受福。

**复**：日入道极，劳者休息。班马还师，复我燕室。

**姤**：放衘垂辔，奔马不制，弃法作奸，君失其位。

**大过**：伯虎仲熊，德义渊弘。使布五教，阴阳顺序。

**鼎**：植根不固，华叶落去，便为枯树。

**恒**：鸟鹊食谷，张口受哺。蒙被恩德，长大成就。柔顺利贞，君臣合好。

**巽**：南至隐域，深潜处匿。聪明闭塞，与死为伍。

**井**：荷蒉隐名，以避乱倾。终身不仕，遂其洁清。

**蛊**：六鷁退飞，为衰败祥。陈师合战，左股夷伤。遂崩不起，霸功不成。

**升**：黄帝出游，驾龙乘马。东上泰山，南过齐鲁，郡国咸喜。

**讼**：土瘠瘦薄，培塿无柏，使我不乐。

**困**：既往不说，忧来祸结。北户为患，无所申雪。

**未济**：一口三舌，相妨无益。群羊百䍧，不为威强。亡马失驹，家耗于财。

**解**：鱼陆失所，凫䵷困苦。泽无雚蒲，晋国以虚。

**涣**：从骑出门，游戏空城。阪高不进，利无所得。

**坎**：跛踦相随，日暮牛罢。陵迟后旅，失利亡雌。

**蒙**：疾风尘起，乱扰崩始。强大并小，先否后喜。

**师**：褰衣涉河，水深渍罢。赖幸舟子，济脱无他。

**遯**：虽踬复起，不毁牙齿。克免平复，忧除无疾。

**咸**：日月并居，常暗且微。高山萌颠，丘陵为溪。

**旅**：蒙生株瞿，棘挂我须。小人妬嫉，使恩不遂。

**小过**：六月睽睽，各欲有望。后来未壮，俟时旦明。

**渐**：麟凤所翔，国无咎殃。贾市十倍，复归惠里。

**蹇**：同载共舆，中道别去。丧我元夫，独与孤居。

**艮**：登山履谷，与虎相触。猬为功曹，班叔奔北，脱之喜国。

**谦**：天门开辟，牢户寥廓。桎梏解脱，拘囚纵释。

**否**：六艺之门，仁义俱存。鎡基逢时，尧舜为君。伤寒热温，下至黄泉。

**萃**：司命下游，喜解我忧。皇母缓带，婴子笑喜。

**晋**：避凶东走，反入祸口。制于牙爪，骨为灰土。

**豫**：川渊难游，水为我忧。多言少实，命鹿为驹。建德开基，君子逢时。利以仲疑。

**观**：牙孽生齿，室蟠启户。幽人利贞，鼓翼起舞。

**比**：送我季女，至于荡道。齐子旦夕，留连久处。

**剥**：老狼白驴，长尾大狐。前颠却踬，进退遇祟。

**坤**：兔聚东郭，众犬俱猎。围缺不成，无所能获。


