---
layout: book
title: 豫 ䷏
---

[返回目录](./)

# 豫 ䷏

**豫：利建侯，行师。**

《彖》曰：豫，刚应而志行，顺以动，豫。豫，顺以动，故天地如之，而况建侯行师乎？天地以顺动，故日月不过，而四时不忒；圣人以顺动，则刑罚清而民服。豫之时义大矣哉！

《象》曰：雷出地奋，豫。先王以作乐崇德，殷荐之上帝，以配祖考。

**初六：鸣豫，凶。**

《象》曰：初六鸣豫，志穷凶也。

**六二：介于石，不终日，贞吉。**

《象》曰：不终日，贞吉；以中正也。

**六三：盱豫，悔。迟有悔。**

《象》曰：盱豫有悔，位不当也。

**九四：由豫，大有得。勿疑。朋盍簪。**

《象》曰：由豫，大有得；志大行也。

**六五：贞疾，恒不死。**

《象》曰：六五贞疾，乘刚也。恒不死，中未亡也。

**上六：冥豫，成有渝，无咎。**

《象》曰：冥豫在上，何可长也。

# 京氏易传：

豫：卦配火水木以为阳用事，《易》云：「利建侯行师。」又云：「天地以顺动。」故日月不过，四时不忒。圣人以顺动，则刑罚清而民服，与《坤》为飞伏。世立元士为地易，奉九四为正，正建丁丑至壬午，积算起壬午至辛巳，以六爻定吉凶，周而复始。五星从位起荧惑，亢宿从位降乙未土，上木下见土，内顺外动，故为悦豫。时有屯夷，事非一揆，爻象适时，有凶有吉。人之生世，亦复如斯。或逢治世，或逢乱时，出处存亡，其道皆系。《易》云：「大矣哉。」阴阳升降，分数二十八，极大小之数，以定吉凶之道。《豫》以阳适阴为内顺，成卦之义在于九四一爻，以阳荡阴，君子之道，变之于《解》。


# 焦氏易传：

**豫之**

**乾**：龙马上山，绝无水泉；喉燋唇乾，口不能言。

**夬**：忠言辅成，王政不倾；公刘兆基，文武绥之。

**大有**：子锄执麟，《春秋》作元；阴圣将终，尼父悲心。

**大壮**：过时不归，雌雄苦悲；徘徊外国，与叔分离。

**小畜**：蝙蝠夜藏，不敢昼行。酒为酸浆，鲂臭鲍羹。

**需**：毡裘膻国，文礼不饬；跨马控弦，伐我都邑。

**大畜**：住车醊酒，疾风暴起；泛乱福器，飞扬位草。明神降禄，道无害寇。

**泰**：两足不获，难以远行；疾步不能，后旅失时。

**履**：精华堕落，形体丑恶；龃龉挫顿，枯槁腐蠹。

**兑**：秋虵向穴，不失其节，夫人姜氏，自齐复入。

**睽**：月走日步，逃不同舍；夫妻反目，主君失位。

**归妹**：旁行不远，三思复返。心多畏恶，中日止舍。

**中孚**：竿旄旌旗，执帜在郊；虽有宝珠，无路致之。

**节**：景星照堂，麟凤游翔；仁施大行，颂声以兴。

**损**：日中为市，交易资宝。各利所有，心悦以喜。

**临**：一夫两心，枝刺不深；所为无功，求事不成。

**同人**：蚕饥作室，昏多乱缠；绪不可得。

**革**：商风召寇。呼我北盗。间谍内应，与我争鬭。殚已宝藏，主人不胜。

**离**：衣成无袖，不知所穿。客指东西，未得便安。

**丰**：仓唐奉使，中山以孝；文侯悦喜，击子徵召。

**家人**：夫妇相背，和气弗处；阴阳俱否，庄姜无子。

**既济**：白马赤乌，战于东都；天辅有德，败悔为忧。

**贲**：泉闭泽竭，王母饥渴；君子困穷，乃徐有说。

**明夷**：鹤盗我珠，逃于东都；怀怒追求，郭氏之墟。不见踪迹，使伯心忧。

**无妄**：黄帝神明，八子圣聪；俱受大福，天下康平。

**随**：忧在腹内，山崩为疾；祸起萧墙，竟制其国。

**噬嗑**：张弓廓弩，经涉山道；虽有伏虎，谁敢害诸？

**震**：吾有骅骝，畜之以时。东家翁孺，来请我车；价极可与，后无贱悔。

**益**：童妾独宿，长女未室；利无所得。

**屯**：文厄羑里，汤拘夏台；仁圣不害，数困何忧。免于缧索，为世雄侯。

**颐**：滕虵乘龙，宋郑饥凶；民食草蓬。

**复**：羊惊马走，上下挥扰；鼓音不绝，顷公奔败。

**姤**：牛骥同堂，郭氏以亡；国破为虚，主君奔逃。

**大过**：扬水潜凿，使石洁白。里素表朱，遨游皋泽。得君所愿。心志娱乐。

**鼎**：逸豫好游，不安其家；惑于少姬，久迷不来。

**恒**：心多恨悔，出言为怪；枭鸣于北，声丑可恶。请谒不得。

**巽**：登阶上堂，见吾父兄；左酒右浆，与福相迎。

**井**：履株覆舆，马惊伤车，步为我忧。

**蛊**：茹芝饵黄，饮食玉瑛；与神流通，长无忧凶。

**升**：多虚少实，语不可覆；尊虚无酒，飞言如雨。

**讼**：星陨如雨，弓弱无辅，强阳制阴，不得安土。

**困**：青蝇集蕃，君子信谗；害贤伤忠，患生妇人。

**未济**：采薪得麟，大命陨颠。豪雄争名，天下四分。

**解**：周德既成，杼轴不倾；太宰东西，夏国康宁。

**涣**：忍丑少羞，无面有头，灭耗寡虚，日以削销。

**坎**：西过虎庐，惊其前枢。虽忧无尤。

**蒙**：典册法书，藏在兰台；虽遭乱溃，独不遇灾。

**师**：蝗啮我稻，驱不可去；实穗无有，但见空藁。

**遯**：离女去夫，闵思苦忧；齐子无良，使我心愁。

**咸**：晨风文翰，随时就温；雄雌相和，不忧危殆。

**旅**：入天门，守地户；居安乐，不劳苦。一说

**小过**：李华再实，鸿卵降集；仁德以兴，阴国受福。

**渐**：众兔俱走，熊罴在后；踦不能进，失信寡处。

**蹇**：雒阳嫁女，善逐人走；三寡失夫，妇妬无子。

**艮**：厄穷上通，与尧相逢。登升大麓，国无凶人。

**谦**：螟虫为贼，害我稼穑；禾殚麦尽，秋无所得。

**否**：令妻寿母，宜家无咎；君子之欢，得以长久。

**萃**：中原有菽，以待雉食。饮御诸友，所求大得。

**晋**：鹊巢柳树，鸠集其处；任力薄德，天命不佑。

**豫**：冰将泮散，鸣雁噰噰；丁男长女，可以会同。生育圣人。

**观**：十里望烟，散涣四方；形容灭亡，终不见君。

**比**：虎饥欲食，为猬而伏。禹导龙门，辟咎除患，元丑以安。

**剥**：野鸢山鹊，奕棊六博；三枭四散，主人胜客。

**坤**：蔡侯朝楚，留连江滨；逾时历月，思其后君。


