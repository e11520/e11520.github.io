---
layout: book
title: 渐 ䷴
---

[返回目录](./)

# 渐 ䷴

**渐：女归吉，利贞。**

《彖》曰：渐之进也，女归吉也。进得位，往有功也。进以正，可以正邦也。其位刚，得中也。止而巽，动不穷也。

《象》曰：山上有木，渐；君子以居贤德，善俗。

**初六：鸿渐于干，小子厉，有言，无咎。**

《象》曰：小子之厉，义无咎也。

**六二：鸿渐于磐，饮食衎衎，吉。**

《象》曰：饮食衎衎，吉，不素饱也。

**九三：鸿渐于陆，夫征不复，妇孕不育，凶；利御寇。**

《象》曰：夫征不复，离群丑也。妇孕不育，失其道也。利用御寇，顺相保也。

**六四：鸿渐于木，或得其桷，无咎。**

《象》曰：或得其桷，顺以巽也。

**九五：鸿渐于陵，妇三岁不孕，终莫之胜，吉。**

《象》曰：终莫之胜，吉；得所愿也。

**上九：鸿渐于陆，其羽可用为仪，吉。**

《象》曰：其羽可用为仪，吉；不可乱也。

# 京氏易传：

渐：阴阳升降，复本曰归魂之象，《巽》下见《艮》，阴长阳消，柔道将进，与《兑》为飞伏。九三、三公居世，宗庙为应，建始己亥至甲辰，积算起甲辰至癸卯，周而复始。五星从位起太白，柳宿从位降丙申，分气候二十八。上木下土，风入《艮》象，渐退之象也。互体见《离》，主中文明，九五传位，得进道明也。六二阴柔得位，应至尊。《易》云：「鸿渐于磐，饮食衎衎。」阴阳升降，八卦将尽，六十八爻，阴阳相杂，顺道进退，次于时也。少男之位，分于八卦，终极阳道也。阳极则阴生，柔道进也，降入坤宫八卦。


# 焦氏易传：

**渐之**

**乾**：旦种菽豆，暮成藿羹。心之所愿，志快意惬。

**夬**：逐狐东山，水遏我前。深不可涉，失利后便。

**大有**：老弱无子，不能自理。为民所忧，终不离咎。管子治国，侯伯宾服。乘舆八百，尊我桓德。

**大壮**：节度之德，不涉乱国。虽昧无光，后大受庆。

**小畜**：周成之隆，刑错除凶。太宰费石，君子作人。

**需**：交侵如乱，民无聊赖。追我济西，敌人破阵。

**大畜**：襁褓孩幼，冠带成家。出门如宾，父母何忧？

**泰**：穿空漏彻，破坏我缺。陶弗能治，瓦甓不凿。

**履**：圭璧琮璜，执贽见王。百里甯戚，应聘齐秦。

**兑**：怙恃自负，不去于下。血从地出，诛罚失理。

**睽**：设罟捕鱼，反得居诸。员困竭忠，伍氏夷诛。

**归妹**：海隅辽右，福禄所至。柔嘉蒙祉，九夷何咎？

**中孚**：牝马鸣哅，呼求其潦。云雨大会，流成河海。

**节**：节情省欲，赋敛有度。家给人足，利以富贵。

**损**：年丰岁熟，政仁民乐，禄人获福。

**临**：禹作神鼎，伯益衘指。斧斤既折，撞立独倚。卖万不售，枯槁为祸。

**同人**：虾蟆群聚，从天请雨。云雷运集，应时辄下，得其所愿。

**革**：谢恩拜德，东归吾国，欢乐有福。

**离**：刚柔相呼，二姓为家。霜降既同，惠我以仁。

**丰**：华首之山，仙道所游。利以居止，长无咎忧。

**家人**：大根不固，华叶落去，更为孤妪。

**既济**：乘风而举，与飞鸟俱。一举千里，见吾爱母。

**贲**：膏泽沐浴，洗去污辱。振除灾咎，更与福处。

**明夷**：尼父孔丘，善钓鲤鱼。罗网一举，得获万头。富我家居。

**无妄**：绝域异路，多所畏恶。使我惊惧，思吾故处。

**随**：闻虎入邑，必欲逃匿，无据易德。不见霍叔，终无忧慝。

**噬嗑**：金齿铁牙，寿考宜家。年岁有储，贪利者得。虽忧无咎。

**震**：凶重忧累，身受诛罪，神不能解。

**益**：筑阙石巅，立基泉源。疾病不安，老孤无邻。

**屯**：东山西山，各自止安。虽相登望，竟未同堂。

**颐**：一寻百节，绸缪相结。其指诘屈，不能解脱。

**复**：坤厚地德，庶物蕃息。平康正直，以绥大福。

**姤**：麟子凤雏，生长嘉国。和气所居，康乐温仁。邦多圣人。

**大过**：鹰鸇猎食，雉兔困极。逃头见尾，为害所贼。

**鼎**：鸡鸣同举，思配无家。执佩持凫，无所致之。

**恒**：良夫孔姬，胁悝登台。乐季不扶，卫辄走逃。

**巽**：跛踬未起，失利后市，不得鹿子。

**井**：逶迤高原，家伯妄施，乱其五官。

**蛊**：随时逐便，不失利门。多获得福，富于封君。

**升**：心狂老悖，听视聋盲。正命无常，下民多孽。

**讼**：麟凤所翔，国无咎殃。贾市十倍，复归惠乡。

**困**：南国少子，才略美好。求我长女。贱薄不与。反得丑恶，后乃大悔。

**未济**：阴配阳争，卧木反立。君子攸行，丧其官职。

**解**：冠带南游，与福相期。邀于嘉国，拜为逢时。

**涣**：江河淮海，天之都市。商人受福，国家饶有。

**坎**：危坐至暮，请求不得。膏泽不降，政戾民惑。

**蒙**：众鸟所翔，中有大怪，九身无头。魂惊魄去，不可以居。

**师**：凿井求玉，非卞氏室。身困名辱，劳无所得。

**遯**：子长忠直，李氏为贼。祸及无嗣，司马失福。

**咸**：慈母念子，飨赐得士。蛮夷来服，以安王国。

**旅**：甲乙戊庚，随时转行。不失常节，萌芽律屈。咸达生出，各乐其类。

**小过**：日月之涂，所行必到，无有患故。

**渐**：别离分散，长子从军，稚叔就贼，寡老独居，莫为种瓜。

**蹇**：敏捷极疾，如猿集木。彤弓虽调，终不能获。

**艮**：虎豹熊罴，游戏山谷。仁贤君子，得其所欲。

**谦**：蟠梅折枝，与母别离，绝不相知。

**否**：鸿飞循陆，公出不复，伯氏客宿。

**萃**：西行求玉，冀得瑜璞。反得凶恶，使我惊惑。

**晋**：驱羊南行，与祸相逢。狼惊我马，虎盗我子，悲恨自咎。

**豫**：盛中不绝，衰者复掇。盈满减亏，瘯𤼠腯肥。郑昭失国，重耳兴立。

**观**：春鸿飞东，以马贸金。利得十倍，重载归乡。

**比**：文山鸿豹，肥腯多脂。王孙获愿，载福巍巍。

**剥**：履阶登墀，高升峻巍。福禄洋溢，依天之威。

**坤**：杜飞门启，忧患大解。不为身祸。


