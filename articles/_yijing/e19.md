---
layout: book
title: 离 ䷝
---

[返回目录](./)

# 离 ䷝

**离：利贞，亨。畜牝牛，吉。**

《彖》曰：离，丽也；日月丽乎天，百谷草木丽乎土，重明以丽乎正，乃化成天下。柔丽乎中正，故亨；是以畜牝牛吉也。

《象》曰：明两作离，大人以继明照于四方。

**初九：履错然，敬之无咎。**

《象》曰：履错之敬，以辟咎也。

**六二：黄离，元吉。**

《象》曰：黄离元吉，得中道也。

**九三：日昃之离，不鼓缶而歌，则大耋之嗟，凶。**

《象》曰：日昃之离，何可久也。

**九四：突如其来如，焚如，死如，弃如。**

《象》曰：突如其来如，无所容也。

**六五：出涕沱若，戚嗟若，吉。**

《象》曰：六五之吉，离王公也。

**上九：王用出征，有嘉折首，获匪其丑，无咎。**

《象》曰：王用出征，以正邦也。

# 京氏易传：

离：本于纯阳，阴气贯中，禀于刚健，见乎文明，故《易》曰：「君子以继明照于四方。」阳为阴主，阳伏于阴也。是以体《离》为日为火，始于阳象，而假以阴气。纯用刚健，不能明照，故以阴气入阳，柔于刚，健而能顺，柔中虚，见火象也，与《坎》为飞伏。宗庙为世，应上见三公，建始戊申至癸丑，积算起癸丑至壬子，周而复始。土水二象入《离》火位，五星从位起岁星，室宿从位降己巳火，分气候三十六，内外二象配于火土为祥，互见悦顺，著于明两。阴阳升降，入初九适变从阴，止于《艮》象。吉凶从位起至六五，休废在何爻？次降入火山《旅》卦。


# 焦氏易传：

**离之**

**乾**：执辔四骊，王以为师。阴阳之明，载受东齐。

**夬**：命短不长，中年夭伤，鬼泣哭堂，哀其子亡。

**大有**：大树之子，同条共母，比至火中，枝叶盛茂。

**大壮**：绥德孔明，履禄久长，贵且有光，疾病忧伤。

**小畜**：夫妇不谐，为燕攻齐，良弓不张，骑驷忧凶。

**需**：高木腐巢，漏湿难居，不去甘棠，使我无忧。

**大畜**：嫡庶不明，孽乱生殃，陈失其邦。

**泰**：奔牛相错，败乱绪业，民不得作。

**履**：出令不胜，反为大灾，强不克弱，君受其忧。

**兑**：金玉满室，忠直乘危，三老冻饿，鬼夺其室，求鱼河海，网举必得。

**睽**：李花再实，鸿升降集，仁哲以兴，隆国无贼。

**归妹**：

**中孚**：南有嘉鱼，驾黄取游，鲂鱮诩诩，利来无忧。

**节**：频逢社饮，失利后福，不如子息，旧居故处，申请必与，乃无大悔。

**损**：南山大木，文身其目，制命出令，东里田亩，尊主安居，郑国无患。

**临**：岐周海隅，有乐无忧，可以避难，全身保财。

**同人**：素车伪马，不任重负，王侯出征，忧危为咎。

**革**：言无要约，不成劵契，殷叔季姬，公孙争之，强入委禽，不悦子南。

**离**：时乘六龙，为帝使东，达命宣旨，无所不通。

**丰**：五利四福，俱佃居邑，黍稷盛茂，多获高积。

**家人**：抱空握虚，鴞惊我雏，利去不来。

**既济**：口不从心，欲东反西，与意乖戾，动举失使。

**贲**：平公有疾，迎医秦国，和不能知，晋人赴国。

**明夷**：使伯东乘，恨不肯行，与叔争讼，更相毁伤。

**无妄**：据钟鼓翼，将军受福，安帖之家，虎狼与忧，履危不强，师行何咎？

**随**：驾骏南游，虎惊我羊，阴不奉阳，其光显扬。言之谦谦，奉义解患。

**噬嗑**：金城铁郭，上下仝力，政平民欢，寇不敢贼。

**震**：见虵交悟，惜蚖畏恶，心乃无悔。

**益**：泉起昆仑，东出玉门，流为九河，无有忧患。

**屯**：坐车乘轩，据国子民，虞叔受命，和合六亲。

**颐**：鸟惊狐鸿，国乱不宁，上弱下强，为阴所刑。

**复**：羔羊皮革，君子朝服，辅政天德，以合万国。

**姤**：君臣不和，上下失宜，宗子哭歌。

**大过**：六月采芑，征伐无道，张仲方叔，克胜饮酒。

**鼎**：缺破不成，胎卵不生，不见其形。

**恒**：东风解冻，和气兆升，年岁丰登。

**巽**：交乱当道，民困愁苦，望羊置群，长子在门。

**井**：头尾颠倒，不知绪处，君失其国。

**蛊**：早霜晚雪，伤害禾麦，损功弃力，饥无所食。

**升**：南行戴铠，登塲九魁，车伤牛罢，日暮咨嗟。

**讼**：三女为奸，俱游高园。倍室夜行，与伯笑言。不忍主母，为设欢酒，冤尤谁祷？

**困**：春东夏南，随阳有功，与利相逢。

**未济**：虎狼之乡，日争凶讼，叨尔为长，不能定从。

**解**：飞文污身，为邪所牵，青蝇分白，贞孝放逐。

**涣**：日入幽慝，阳明隐伏，小人劳心，求事不得。

**坎**：被綉夜行，不见文章，安坐玉堂，乃无咎殃，长子帅师，得其正常。

**蒙**：开户下堂，与福相迎，禄于公室，曾孙以昌。

**师**：漏巵盛酒，无以养老，春贷黍稷，年岁实有，履道坦坦，平安何咎？

**遯**：三狸搏鼠，遮遏前后，无于圜域，不得脱走。

**咸**：昧暮乘车，东至伯家，逾梁越河，济脱无他。

**旅**：公孙驾车，载游东齐，延陵子产，遗季紵衣，疾病哀悲。

**小过**：黄裳建元，文德在身，禄佑洋溢，封为齐君，贾市无门，股肱多根。

**渐**：五岳四渎，地得以安，高而不危，敬慎避患。

**蹇**：东山皋洛，勇捍不服，金玦玩好，衣为身贼。

**艮**：河水孔穴，坏败我室，水深无涯，鱼鳖倾倒。

**谦**：壅遏堤防，水不得行，火盛阳光，阴霓伏藏，走妇其归。

**否**：载璧秉圭，请命于河，周公克敏，冲人瘳愈。

**萃**：苛政日作，螟食华叶，割下啖上，民被其贼，秋无所得。

**晋**：三虎搏狼，力不相当，如摧壅佑，一击破亡。

**豫**：五岳四渎，合润为德，行不失理，民赖恩福。

**观**：阴蔽其阳，目暗不明，君忧其国，求騂得黄，驹犊从行。

**比**：松柏枝叶，常茂不落，君子惟体，日富安乐。

**剥**：戴尧扶禹，从乔彭祖，西过王母，道里夷易，无敢难者。

**坤**：春秋祷祝，解过除忧，君子无咎。


