---
layout: book
title: 晋 ䷢
---

[返回目录](./)

# 晋 ䷢

**晋：康侯用锡马蕃庶，昼日三接。**

《彖》曰：晋，进也。明出地上，顺而丽乎大明，柔进而上行。是以康侯用锡马蕃庶，昼日三接也。

《象》曰：明出地上，晋；君子以自昭明德。

**初六：晋如，摧如，贞吉。罔孚，裕无咎。**

《象》曰：晋如，摧如；独行正也。裕无咎；未受命也。

**六二：晋如，愁如，贞吉。受兹介福，于其王母。**

《象》曰：受兹介福，以中正也。

**六三：众允，悔亡。**

《象》曰：众允之，志上行也。

**九四：晋如硕鼠，贞厉。**

《象》曰：硕鼠贞厉，位不当也。

**六五：悔亡，失得勿恤，往吉，无不利。**

《象》曰：失得勿恤，往有庆也。

**上九：晋其角，维用伐邑，厉吉无咎，贞吝。**

《象》曰：维用伐邑，道未光也。

# 京氏易传：

晋：阴阳返复，进退不居，精粹气纯，是为游魂。金方以火土运用事，与《艮》为飞伏，诸侯居世，反应元士。建己卯至甲申，阴阳继候，积算起甲申金，至癸未土，周而复始。五星从位起太白，翼宿从位降己酉金，二象分候二十八，运配金土。积算气候无差于晷刻，吉凶列陈，象在其中矣。天地运转，气在其中矣。乾道变化，万物通矣。六爻交通，至于六卦阴阳，相资相返，相克相生。至游魂复归本位为《大有》。故曰：「火在天上，《大有》。」为归魂卦，定吉凶，配人事，五行象乾为指归地。


# 焦氏易传：

**晋之**

**乾**：一衣三冠，无所加元，衣服不来，为我灾患。

**夬**：摧角不伤，虽折复长，秉德无骞，老赖荣光。

**大有**：蓼萧露瀼，君子龙光。鸣鸾雍和，福禄来同。

**大壮**：鼎足承德，嘉谋生福，为王开庭，得心所欲。

**小畜**：三嬴六罢，不能越跪，东贾失马，往反劳苦。

**需**：前涉溽暑，解不可取，离河三里，败我利市，老牛病马，去之何悔？

**大畜**：愿望登虚，意常欲逃，贾辛丑恶，妻不安夫。

**泰**：高脚疾步，受肩善趋，日走千里，贾市有得。

**履**：倚立相望，引衣欲庄，阴云蔽日，暴雨祈集，降我欢会，使道不通。

**兑**：东方孟春，乘冰戴盆，惧危不安，终身所欢。

**睽**：东行食榆，困于枯株，失妻无家，志穷为忧。

**归妹**：

**中孚**：败牛羸马，与利为市，不我嘉喜。

**节**：重载伤车，妇失无夫，三十不室，独坐空庐。

**损**：仁爱笃厚，不以所忿，害其所子，从我旧都，日益富有。

**临**：羔羊皮弁，君子朝服，辅政扶德，以合万福。

**同人**：贞鸟鸣鸠，执一无尤。寝门治理，君子悦喜。

**革**：邯郸反言，父兄生患，竟涉忧恨，卒死不还。

**离**：虽污不辱，因何洗足，童子褰衣，五年平复。

**丰**：羸豕踯躅，虎入都邑。遮遏左右，国门勑至。

**家人**：忧凶憎累，患近不解，心意西东，事无成功。

**既济**：出入门所，与道开通，𣏌梁之信，不失日中，少季渡江，来归其邦，疾病危亡。

**贲**：䟽足息肩，有所忌难，金城铜郭，以铁为关，藩屏自卫，安止无患。

**明夷**：右手无合，独折左指，禹汤失佐，事功弗立。

**无妄**：阴阳隔塞，许嫁不荅，宛丘新台，悔往叹息。

**随**：左服易，右王良，心欢嘉，利从己。

**噬嗑**：大尾小头，重不可摇。上弱下强，阴制其雄。

**震**：白鸟衘饵，鸣呼其子，施技张翅，来从其母。

**益**：缺破不成，胎卵未生，弗见兆形。

**屯**：鱼蛇之怪，大人忧惧，梁君好城，失其安居。

**颐**：踧行窃视，有所畏避，蔽目伏藏，以夜为利。

**复**：赋敛重数，政为民贼，杼轴空虚，家去其室。

**姤**：乘桴渡海，免脱厄中，虽困无咎。

**大过**：信敏恭谦，敬鬼尊神，五岳四渎，克厌帝心，受福宜年。

**鼎**：五锐铁颐，仓库空虚，贾市无盈，与利为仇。

**恒**：敝笱在梁，不能得鱼，望贫千里，所至空虚。

**巽**：居室之伦，夫妇和亲，小人乘车，硕果失豢。

**井**：八才既登，以成善功，厖降庭坚，国无忧凶。

**蛊**：寿考不忘，驾騂东行。之适陈宋，南贾楚荆，得利息长，旅自多罢，畏昼喜夜。

**升**：众来得愿，甘露温润，乐易君子，不逢祸乱。

**讼**：君明有德，登天大禄，布政施惠，以感恩福，中子南游，翱翔未复。

**困**：东骑堕落，千里独宿，高岸为谷，阳失其室。

**未济**：邑兵卫师，如转蓬时，居之危凶。

**解**：解缓不前，慆怠失便；二至之戎，家无祸凶，刻水象形，闻言不信。

**涣**：风吹尘起，十里无所，南国年伤，不可安处。

**坎**：悬悬南海，去家万里，飞兔腰袅，一日见母，除我忧悔。

**蒙**：少无强辅，长不见母，劳心远思，自伤忧苦。

**师**：哓然唯诺，敬上尊客，执恭除患，御侮致福。

**遯**：千里騂驹，为王服车，嘉其骊荣，君子有成。

**咸**：宫城立见，衣就袂裙，恭谦自卫，终无祸尤。

**旅**：东行西维，南北善迷，逐旅失群，亡我襦衣。

**小过**：日出阜东，山蔽其明，章甫荐屦，箕子佯狂。

**渐**：云孽蒸起，失其道理。伤害年谷，神君之精。

**蹇**：五经六纪，仁道所在，正月繁霜，独不离咎。

**艮**：学灵三年，圣且明神。先见善祥，嘉吉福庆，饵吉知来，告我无咎。

**谦**：南行求福，与喜相得。封受上赏，鼎足辅国。

**否**：北风寒凉，雨雪益冰，忧思不乐，哀悲伤心。

**萃**：孔鸾鸳雏，鵁鹅鹈鸪，翱翔紫渊，嘉禾之圃，君子以娱。

**晋**：销锋铸耜，休牛放马，甲兵解散，夫妇相保。

**豫**：桑华腐蠹，衣弊如络。女功不成，丝布为玉。

**观**：鸇鸠徙巢，西至平州，遭逢雷电，破我苇芦，室家饥寒，思吾故初。

**比**：黍稷禾稻，垂秀方造，中旱不雨，伤风病藁。

**剥**：天命玄鸟，下生大商，造定四表，享国久长。

**坤**：百足俱行，相辅为强，三圣翼事，王室宠光。


