---
layout: book
title: 大壮 ䷡
---

[返回目录](./)

# 大壮 ䷡

**大壮：利贞。**

《彖》曰：大壮，大者壮也。刚以动，故壮。大壮利贞；大者正也。正大而天地之情可见矣！

《象》曰：雷在天上，大壮；君子以非礼勿履。

**初九：壮于趾，征凶，有孚。**

《象》曰：壮于趾，其孚穷也。

**九二：贞吉。**

《象》曰：九二贞吉，以中也。

**九三：小人用壮，君子用罔，贞厉。羝羊触藩，羸其角。**

《象》曰：小人用壮，君子罔也。

**九四：贞吉悔亡，藩决不羸，壮于大舆之輹。**

《象》曰：藩决不羸，尚往也。

**六五：丧羊于易，无悔。**

《象》曰：丧羊于易，位不当也。

**上六：羝羊触藩，不能退，不能遂，无攸利，艰则吉。**

《象》曰：不能退，不能遂，不祥也。艰则吉，咎不长也。

# 京氏易传：

大壮：内外二象动而健，阳胜阴而为《壮》。《易》曰：「羝羊触藩，羸其角。」进退难也。壮不可极，极则败；物不可极，极则反。故曰：「君子用罔，小人用壮。」与《震》为飞伏。九四、诸侯之世，初九、元士在应，建始戊戌至癸卯，积算起癸卯至壬寅，五星从位起太白，角宿从位降庚午，分气候三十六。雷在天上，健而动，阳升阴降，阳来荡阴，吉凶随爻，著于四时。九四、庚午火之位，入《坤》为卦之本。起于子，灭于寅。阴阳进退，六位不居，周流六虚，外象《震》入《兑》，为阴悦适，爻为刚长，次降入《夬》，阳决阴之象，入泽天《夬》卦。


# 焦氏易传：

**大壮之**

**乾**：金齿铁牙，寿考宜家，年岁有储。贪利者得，离其咎忧。

**夬**：桃李花实，累累日息，长大成熟，甘美可食，为我利福。

**大有**：褒后生蛇，经老皆微，追跌衰光，酒灭黄离。

**大壮**：左有噬熊，右有啮虎，前触铁矛，后踬强弩，无可抵者。

**小畜**：秦失嘉居，河伯为怪，还其御璧，神怒不佑，织组无文，烧香弗芬。

**需**：君不明德，臣乱为惑，丞相命马，胡亥失所。

**大畜**：坐争立讼，纷纷匈匈，卒成祸乱，灾及家公。

**泰**：众恶之堂，相聚为殃，出毒良人，使道不通。

**履**：德至之君，祸不过邻，使我世存，身无患灾。

**兑**：嵩高岱宗，峻直且神，触石肤寸，千里蒙恩。

**睽**：

**归妹**：

**中孚**：求君衣裳，情不可当，触讳西行，为伯生殃。君之上欢，得其安存。

**节**：四壁无户，三步一止，东西南北，利不可得。

**损**：出门望东，伯仲不来，疾病为患，使母忧叹。

**临**：载日精光，骖驾六龙，禄命彻天，封为燕王。

**同人**：老弱无子，不能自理，郭氏虽忧，终不离咎，管子治国，侯伯之服，乘舆八百，尊祀祖德。

**革**：举袂覆目，不见日月，衣衾杖机，就其夜室。

**离**：筑室水上，危于一齿，丑寅不徙，辰卯有咎。

**丰**：顾念所生，隔在东平，遭离满沸，河川决溃，幸得无恙，复归相室。

**家人**：举觞饮酒，未得至口，侧弁醉酗，拔剑相怒，武侯作悔。

**既济**：禾生䖝蠹，还自克贼，使我无得。

**贲**：回隤不安，兵革为患，掠我妻子，客属饥寒。

**明夷**：弓矢其张，把弹弦折，九发不至，道过害患。

**无妄**：张氏揖酒，请谒左右，王叔枯槁，独不蒙所。

**随**：有莘季女，为王妃后，贵夫寿子，母字四海。

**噬嗑**：蛇失其公，载麻当丧，哀悲哭泣，送死离乡。

**震**：晨风文翰，大举就温，昧过我邑，羿无所得。

**益**：太姒之孙，周文九子，咸遂受成，宠贵富有。

**屯**：獮猴冠带，盗载非位，众犬嘈吠，狂走厥足。

**颐**：霜降闭户，蛰虫隐处，不见日月，与死为伍。

**复**：雷霆所击，诛者五逆，磨灭无迹，有惧方息。

**姤**：婚礼不明，男女失常，行露反言，出争我讼。

**大过**：鼠聚生怪，为我患悔，道绝不通，商旅失意。

**鼎**：长尾踒虵，画地为河，深不可涉，绝无以北，惆然愤息。

**恒**：东壁馀光，数暗不明，主母嫉妬，乱我业事。

**巽**：犬吠非主，上下胶扰，敌人袭战，闵王逃走。

**井**：鳏寡孤独，福禄苦薄，入室无妻，武子哀悲。

**蛊**：德被八表，蛮夷率服，蝥贼不作，道无苛慝。

**升**：数穷廓落，困于历室，往登玉堂，与尧侑食。

**讼**：东行西穷，南北无功，张伯卖鹿，从者失羊。

**困**：道湿为坑，转陷踬强，南国作讳，使我多畏。

**未济**：桀乱无道，民散不聚，倍室弃家，逃遁出走。

**解**：寿如松乔，与日月俱，常安康乐，不离祸忧。

**涣**：陈鱼观社，佷荒逾矩，为民开绪，亡其祖考。

**坎**：寒暑不当，轨度失常，一前一后，年岁鲜有。

**蒙**：心患其身，不念安存，忠臣孝子，为国除患。

**师**：鹿下西山，欲归其群，逢羿箭锋，死于矢端。

**遯**：刚柔相伤，火烂销金，雕鹰制兔，伐楚有功。

**咸**：畜鸡养狗，长息有储，耕田得黍，王母喜舞。

**旅**：追猎东走，兔逃我后，吾锐不利，独空无有。

**小过**：春鸿飞东，以马贸金，利可得深。

**渐**：阳氏狂惑，季孙乱愦，陪臣执政，平子拘折，我心不快。

**蹇**：穿空相宜，利倍我北，循邪诡道，逃不可得，南北望邑，遂归入室。

**艮**：出入节时，南北无忧，行者亟至，在外归来。

**谦**：骢𩦞黑𩭳，东归高乡，白虎推轮，苍龙把衡，遂至夷伤，不离咎殃。

**否**：三痴六狂，欲之平乡，迷惑失道，不知昏明。

**萃**：空穿漏敝，破桴残缺，阴弗能完，瓦碎不全。

**晋**：郑国谗多，数被楚忧，商人愁苦，民困无聊。

**豫**：信谲龙且，塞水上流，半涉决囊，楚师覆凶。

**观**：缨急缩颈，行不得前，五石示象，襄霸不成。

**比**：明夷兆初，三日为灾，以谗后归，名曰竖牛，剥乱叔孙，馁卒虚丘。

**剥**：乘风雨桥，与鸟飞俱，一举千里，见吾爱母。

**坤**：家给人足，颂声并作，四夷宾服，干戈囊阁。


