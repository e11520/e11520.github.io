---
layout: book
title: 旅 ䷷
---

[返回目录](./)

# 旅 ䷷

**旅：小亨，旅贞吉。**

《彖》曰：旅，小亨，柔得中乎外，而顺乎刚，止而丽乎明，是以小亨，旅贞吉也。旅之时义大矣哉！

《象》曰：山上有火，旅；君子以明慎用刑，而不留狱。

**初六：旅琐琐，斯其所取灾。**

《象》曰：旅琐琐，志穷灾也。

**六二：旅即次，怀其资，得童仆贞。**

《象》曰：得童仆贞，终无尤也。

**九三：旅焚其次，丧其童仆，贞厉。**

《象》曰：旅焚其次，亦以伤矣。以旅与下，其义丧也。

**九四：旅于处，得其资斧，我心不快。**

《象》曰：旅于处，未得位也。得其资斧，心未快也。

**六五：射雉一矢亡，终以誉命。**

《象》曰：终以誉命，上逮也。

**上九：鸟焚其巢，旅人先笑后号啕。丧牛于易，凶。**

《象》曰：以旅在上，其义焚也。丧牛于易，终莫之闻也。

# 京氏易传：

旅：阴中见阳，荡入阳中，阴阳二气交互见本象，火居山上，为《旅》之义。《易》曰：「旅人先笑后号啕。」又曰：「得其资斧。」仲尼为旅人，固可知矣！与《艮》为飞伏。其居初六元士，九四、诸侯见应。建始己酉至甲寅，积算起甲寅至癸丑，周而复始。金入木上《离》、《艮》。五星从位起荧惑，壁宿从位降丙辰，分气候三十六。火土同宫，二气合应，阴阳相对，吉凶分乎阴位，上九阳居宗庙，得丧于《易》。六五为卦之主，不系于一。凶其宜也，内象适变，荡阴入阳，《巽》顺于物，进退意器，外象明应内为《鼎》，次降火从风入《鼎》。


# 焦氏易传：

**旅之**

**乾**：寄生无根，如过浮云。立本不固，斯须落去，更为枯树。

**夬**：十雉百雏，常与母俱。抱鸡搏虎，谁肯为侣？

**大有**：东入海口，循流北走。一高一下，五色无主。七日六夜，死于水浦。

**大壮**：独夫老妇，不能生子，鳏寡俱处。

**小畜**：鸣鸡无距，与鹊格鬭。翅折目盲，为仇所伤。

**需**：奋翅鼓翼，翱翔外国。逍遥徙倚，来归温室。

**大畜**：巢成树折，伤我彝器。伯踒叔跌，亡羊乃追。

**泰**：延陵适鲁，观乐太史。车辚白颠，知秦兴起。卒兼其国，一统为主。

**履**：木生内蠹，上下相贼，祸乱我国。

**兑**：秦晋大国，更相克贼。获惠质圉，郑被其咎。

**睽**：负牛上山，力劣行难。烈风雨雪，遮遏我前。中道复还。

**归妹**：水坏我里，东流为海。凫龟欢嚣，不得安居。

**中孚**：长夜短日，阴为阳贼。万物空枯，藏在北陆。

**节**：三足无头，弗知所之。心狂精伤，莫使为明，不见月光。

**损**：皋陶听理，岐伯悦喜。西登华道，东归无咎。

**临**：仁政之德，恭恭日息。成都就邑，人受厥福。

**同人**：床倾箦折，屋漏垣缺，季姬不惬。

**革**：剗迹恶人，使德不通。炎旱为灾，年谷大伤。

**离**：既痴且狂，两目又盲。箕踞喑哑，名为无中。

**丰**：束帛戋戋，赙我孟宣。徵召送君，变号易字。

**家人**：土陷四维，安平不危。利以居止，保有玉女。

**既济**：逐鹿南山，利入我门。阴阳和调，国无灾残。长子出游，须其仁君。

**贲**：生角有尾，张孽制家，排羊逐狐。张氏易公，忧祸重凶。

**明夷**：素车木马，不任负重。王子出征，忧危为咎。

**无妄**：体重飞难，未能越关。

**随**：叔盻抱冤，祁子自邑。乘遽解患，羊舌以免。赖其福全。

**噬嗑**：教羊逐兔，使鱼相捕。任非其人，费日无功。

**震**：征将止恶，鼓鞞除贼。庆仲奔莒，子般获福。

**益**：低头窃视，有所畏避。行作未利，酒酸鱼败，重莫贪嗜。

**屯**：众鸟所聚，中有大怪，九身无头。魂惊魄去，不可以居。

**颐**：六人俱行，各遗其囊。黄鹄失珠，无以为明。

**复**：茹芝饵黄，涂饮玉英。与神流通，长无忧凶。

**姤**：高阜山陵，陂陁颠崩。为国妖祥，元后以薨。

**大过**：蟠梅折枝，与母分离，绝不相知。

**鼎**：躬履孔德，以待束带。文君燎猎，吕尚获福。号称太师，封建齐国。

**恒**：褁糗荷粮，与跖相逢。欲飞不得，为网所获。

**巽**：乾行大德，覆赡六合。呕喣成熟，使我福德。

**井**：慈母赤子，享赐得士，获夷服除。以安王家，侧陋逢时。

**蛊**：延颈望酒，不入我口。深目自苦，利得无有。

**升**：异国殊俗，情不相得。金木为仇，百战檀谷。

**讼**：秋蚕不成，冬种不生。殷王逆理，弃其宠荣。

**困**：鸦噪庭中，以戒灾凶。重门击柝，备忧暴客。

**未济**：请冀左耳，啬不我驱，与我父母。

**解**：清洁渊塞，为人所言。证讯诘问，系于枳温。甘棠听断，昭然蒙恩。

**涣**：晦昧昏明，君无纪纲。甲子成乱，简公丧亡。

**坎**：迎福开户，喜随我后。曹伯恺悌，为宋国主。

**蒙**：封豕沟渎，灌溃国邑。火宿口中，民多疾病。

**师**：卫侯东游，惑于少姬。忘我考妣，久迷不来。

**遯**：彭名为妖，暴龙作灾。盗尧衣裳，聚跖荷兵。青禽照夜，三旦夷亡。

**咸**：金梁铁柱，千年牢固。完全不腐，圣人安处。

**旅**：罗网四张，鸟无所翔。征伐困极，饥穷不食。

**小过**：依宵夜游，与大君俱。除解烦惑，使我无忧。

**渐**：蜲蛇四壮，恩念父母。王事靡盬，不我安处。

**蹇**：金城铁郭，上下同力。政平民亲，寇不敢贼。

**艮**：良夫淑女，配合相保。多孙众子，欢乐长久。

**谦**：群虎入邑，求索肉食。大人御守，君不失国。

**否**：辅相之好，无有休息。时行云集，所在遇福。

**萃**：六鷁退飞，为衰败祥。陈师合战，左股疾伤。遂以薨崩，霸功不成。

**晋**：鹪鹩窃脂，巢于小枝。摇动不安，为风所吹，心寒飘摇，常忧危殆。

**豫**：四乱不安，东西为患。退身止足，无出邦域。乃得完全，赖其生福。

**观**：牵头系尾，屈折几死。周世无人，不知所归。

**比**：乌合卒会，与恶相得。鸱鴞相酬，为心所贼。

**剥**：去安就危，坠陷井池，破我玉瑀。

**坤**：人无定法，绶降牛出，虵雄走趋。阳不制阴，宜其家国。


