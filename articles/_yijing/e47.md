---
layout: book
title: 蒙 ䷃
---

[返回目录](./)

# 蒙 ䷃

**蒙：亨。匪我求童蒙，童蒙求我。初筮告，再三渎，渎则不告。利贞。**

《彖》曰：蒙，山下有险，险而止，蒙。蒙亨，以亨行时中也。匪我求童蒙，童蒙求我，志应也。初噬告，以刚中也。再三渎，渎则不告，渎蒙也。蒙以养正，圣功也。

《象》曰：山下出泉，蒙；君子以果行育德。

**初六：发蒙，利用刑人，用说桎梏，以往吝。**

《象》曰：利用刑人，以正法也。

**九二：包蒙吉；纳妇吉；子克家。**

《象》曰：子克家，刚柔接也。

**六三：勿用取女；见金夫，不有躬，无攸利。**

《象》曰：勿用取女，行不顺也。

**六四：困蒙，吝。**

《象》曰：困蒙之吝，独远实也。

**六五：童蒙，吉。**

《象》曰：童蒙之吉，顺以巽也。

**上九：击蒙；不利为寇，利御寇。**

《象》曰：利用御寇，上下顺也。

# 京氏易传：

蒙：积阳居阴，止于《坎》陷，养纯正素，居中得位。《易》云：「山下出泉，《蒙》。」二象摽正，天下通也。击暗释疑，阳道行也。内实外正，暗得明，阴附于阳，稚道亨也，故曰：「蒙养正。」与《艮》为飞伏。诸侯立世，元士为应，建始壬子至丁巳，积算起丁巳至丙辰，周而复始，火土入《艮》、《坎》。五星从位起太阴，胃宿从位降丙戌土，分气候三十六。山下见水，畜聚居中，分流万派，六位不居，吉凶适变，水土分也。阴阳进退，岁时物也。六五阳中积阴，入《巽》见阴中阳，二气相荡，不可盈望，次降入风水《涣》卦。


# 焦氏易传：

**蒙之**

**乾**：海为水王，聪圣且明。百流归德，无有叛逆，常饶优足。

**夬**：天之所坏，不可强支。众口指笑，虽贵必危。

**大有**：举杯饮酒，无益温寒。指直失取，亡利不欢。

**大壮**：千里望城，不见山青。老兔虾蟆，远绝无家。

**小畜**：天地配享，六位光明。阴阳顺序，以成和平。

**需**：范公鸱夷，善贾饰资。东之营丘，易字子皮。把珠载金，多得利归。

**大畜**：天厌周德，命与仁国。以礼靖民，兵革休息。

**泰**：异体殊患，各有所属。四邻孤媪，欲寄我室。王母骂詈，求不可得。

**履**：踝踵足伤，右指病痈。失旅后时，利走不来。

**兑**：冬生不华，老女无家。霜冷蓬室，更为枯株。

**睽**：跮蹉侧跌，申酉为祟。亥戌灭明，颜子隐藏。

**归妹**：

**中孚**：早凋被霜，花叶不长。非时为灾，家受其殃。

**节**：三人共妻，莫适为雌。子无名氏，公不可知。

**损**：忉忉怛怛，如将不活。黍稷之恩，灵辄以存。

**临**：凿井求玉，非卞氏宝。名困身辱，劳无所得。

**同人**：所受大喜，福禄重来。乐且日富，蒙庆得财。

**革**：愆淫旱疾，伤害稼穑。丧制病来，农人无食。

**离**：抱关传语，聋跛摧殆。众贱无下，灾殃所在。

**丰**：四雄并处，人民愁苦。拥兵西东，不得安所。

**家人**：飞鹰退去，不食邻鸟。忧患解除，君主安居。

**既济**：马惊破车，主堕深沟。身死魂去，离其室庐。

**贲**：招祸致凶，来弊我邦。病在手足，不得安息。

**明夷**：不虞之患，祸至无门。奄忽暴卒，痛伤我心。

**无妄**：织金未成，纬画无名。长子逐兔，鹿起失路。后利不得，因无所据。

**随**：猿堕高木，不踒手足。还归其室，保我金玉。

**噬嗑**：画龙头颈，文章不成。甘言善语，说辞无名。

**震**：夏姬亲附，心听悦喜。利以搏取，无言不许。

**益**：莫莫辑辑，夜作昼匿。谋议我资，来攻我室。空尽我财，几无以食。

**屯**：安息康居，异国穹庐。非吾习俗，使我心忧。

**颐**：重译贺芝，来除我忧。善说遂良，与喜相求。

**复**：獐鹿雉兔，群聚东囿。卢黄白脊，俱往趋逐。九齚十得，君子有喜。

**姤**：目动睫瞤，喜来加身。举家蒙欢，吉利无殃。

**大过**：膏泽肥壤，人民孔乐。宜利俱止，长安富贵。

**鼎**：攫饭把肉，以就口食。所往必得，无有虚乏。

**恒**：折锋载殳，舆马放休。狩军依营，天下安宁。

**巽**：患解忧除，王母相于。与喜俱来，使我安居。

**井**：三人为旅，俱归北海。入门上堂，拜谒王母。劳赐我酒，欢乐无强。

**蛊**：逐狐东山，水遏我前。深不可涉，失利后便。

**升**：天福所丰，兆如飞龙。成子得志，六三以兴。

**讼**：老杨日衰，条多枯枝。爵级不进。遂下摧隤。

**困**：氓伯以婚，抱布自媒。弃礼急情，卒罹悔忧。

**未济**：山林麓薮，非人所往。鸟兽无礼，使我心苦。

**解**：望鷄得雉，冀马获驹。大德生少，有瘳从居。

**涣**：震栗恐惧，多所畏恶。行道留难，不可以步。

**坎**：白龙黑虎，起鬐暴怒。战于涿鹿，蚩尤败走。居止不殆，君安其所。

**蒙**：何草不黄，至未尽玄。室家分离，悲愁于心。

**师**：小狐渡水，污濡其尾。利得无几，与道合契。

**遯**：至德之君，仁政且温。伊吕股肱，国富民安。

**咸**：忧祸解除，喜至庆来。坐立欢门，与乐为邻。

**旅**：译重关牢，求解己忧。心感乃成，与喜俱居。

**小过**：雉兔之东，狼虎所从。贪叨凶恶，不可止息。

**渐**：鸟飞无翼，兔走折足。虽欲会同，未得所欲。

**蹇**：司录凭怒，谋议无道。商民失政，殷人乏祀。

**艮**：南山昊天，刺政闵身。疾悲无辜，背憎为仇。

**谦**：日月相望，光明盛昌。三圣茂承，功德大隆。

**否**：操耜乡亩，折货稷黍。饮食充口，安利无咎。

**萃**：鼋羹芬香，染指弗尝。口饥于手，子公恨馋。

**晋**：有莘季女，为夏妃后。贵夫寿子，母字四海。

**豫**：猾夫争强，民去其乡。公孙叔子，战于潇湘。

**观**：黄玉温厚，君子所服。甘露溽暑，万物生茂。

**比**：豕生鱼鲂，鼠舞庭堂。奸佞施毒，上下昏荒，君失其国。

**剥**：履位乘势，靡有绝毙。皆为隶圉，与众庶伍。

**坤**：天之所有，祸不过家。左辅右弼，金玉满堂。常盈不亡，富如敖仓。


