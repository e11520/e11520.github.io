---
layout: book
title: 颐 ䷚
---

[返回目录](./)

# 颐 ䷚

**颐：贞吉。观颐，自求口实。**

《彖》曰：颐贞吉，养正则吉也。观颐，观其所养也；自求口实，观其自养也。天地养万物，圣人养贤，以及万民；颐之时大矣哉！

《象》曰：山下有雷，颐；君子以慎言语，节饮食。

**初九：舍尔灵龟，观我朵颐，凶。**

《象》曰：观我朵颐，亦不足贵也。

**六二：颠颐，拂经，于丘颐，征凶。**

《象》曰：六二征凶，行失类也。

**六三：拂颐，贞凶，十年勿用，无攸利。**

《象》曰：十年勿用，道大悖也。

**六四：颠颐，吉，虎视眈眈，其欲逐逐，无咎。**

《象》曰：颠颐之吉，上施光也。

**六五：拂经，居贞吉，不可涉大川。**

《象》曰：居贞之吉，顺以从上也。

**上九：由颐，厉吉，利涉大川。**

《象》曰：由颐厉吉，大有庆也。

# 京氏易传：

颐：六位上下，周而复始。内外交互，降入纯阴。地之气萃在其中，积纯和之气，见浩然之道明矣。土木配象，吉凶从六虚，与《震》为飞伏。六四、诸侯在世，元士之初九见应，建始辛亥至丙辰，积算起丙辰至乙卯，周而复始。土木入《艮》、《震》，五星从位起太白，虚宿从位降丙戌土，分气候三十六，山下有雷，止而动，阴阳通变，分气候。内外刚而积中柔，升降游魂，下居六四，位特分复归于本，吉凶起于六四，次环六位星宿躔次也。极则反本，降入归魂山风《蛊》卦。


# 焦氏易传：

**颐之**

**乾**：思初道古，哀吟无辅。阳明不制，上失其所。

**夬**：喜门福善，缯帛盛炽。日就为得，财宝敌国。

**大有**：轰轰䡘䡘，驱车东西。盛盈必毁，高位崩颠。

**大壮**：江河淮海，盈溢为害。邑被其濑，年困无岁。

**小畜**：六翮长翼，夜过射国。高飞冥冥，羿氏无得。

**需**：履危无患，跳脱独全。不利出门，伤我左踝。疾病不食，鬼哭其室。

**大畜**：说以内安，不离其国。室家相欢，幽囚重闭。疾病多求，罪乱愦愦。

**泰**：放狐乘龙，为王道东。过时不及，使我忧聋。

**履**：蜂虿之门，难以止息。嘉媚之士，为王所食。从去其室。

**兑**：鼻顶移徙，君不安坐。枯竹复生，失其宠荣。

**睽**：缺囊破筐，空无黍稷。不媚如公，弃于粪墙。

**归妹**：亡羊东泽，循堤直北。子思其母，复返其所。

**中孚**：熊罴豺狼，在山阴阳。伺鹿取獐，道候畏难。

**节**：文王四乳，仁爱笃厚。子畜十男，无有折夭。

**损**：庭燎夜明，追古伤今。阳弱不制，阴雄坐戾。

**临**：大斧破木，谗人败国。东关二五，祸及三子。晋人乱危，怀公出走。

**同人**：长女三嫁，进退多态。牝狐作妖，夜行离忧。

**革**：言无要约，不成劵契。殷叔季姬，公孙争之。强入委禽，不悦于心。

**离**：一指食肉，口无所得。染其鼎鼐，舌馋于腹。

**丰**：张鸟关口，舌直距齿。然诺不行，政乱无绪。

**家人**：载车乘马，南逢君子。与我嘉喜，虽忧无咎。

**既济**：黄离白日，照我四国。元首昭明，民赖恩福。汉有游女。人不可得。

**贲**：群虎入邑，求索肉食。大人御守，君不失国。

**明夷**：五岳四渎，润洽为德。行不失理，民赖恩福。

**无妄**：栋桡榱坏，廊屋大败。宫阙空廊，如冬枯树。

**随**：生不逢时，困且多忧。无有冬夏，心常悲愁。

**噬嗑**：随阳转行，不失其常。君安于乡，国无咎殃。

**震**：从商近游，饱食无忧。囹圄之困，中子见囚。

**益**：悬狟素飡，食非其任。失舆剥庐，休坐从居。

**屯**：三雁俱行，避暑就凉。适与矰遇，为缴所伤。

**颐**：家给人足，颂声并作。四夷宾服，干戈卷阁。

**复**：夏台幽户，文君厄处。鬼侯饮食，岐人悦喜。

**姤**：执绥登车，骖乘东游。说齐解燕，霸国以安。

**大过**：六龙俱怒，战于阪下。仓黄不胜，旅人难苦。

**鼎**：牛马聋聩，不知声味。远贤贱仁，自合乱愦。疾病无患，生福在门。

**恒**：毛生毫背，国乐民富，侯王有德。

**巽**：绝言异路，心不相慕。虵子两角，使我心恶。

**井**：终风东西，散涣四方。终日至暮，不见子欢。

**蛊**：南历玉山，东入生门。登福上堂，饮万岁浆。

**升**：三鸟鸳鸯，相随俱行。南到饶泽，食鱼与粱。君子乐长，见恶不伤。

**讼**：东家凶妇，怒其公姑。毁柈破盆，弃其饭飱。使吾困贫。

**困**：远视目盻，临深苦眩。不离越都，旅人留连。

**未济**：顺风直北，与欢相得。岁熟年乐，邑无寇贼。长女行嫁，子孙不昌，系疾为殃。

**解**：饥人入室，政衰弊极。抱其彝器，奔于他国。因祸受福。

**涣**：殷商以亡，火息无光。年岁不长，殷汤光明。

**坎**：天下雷行，尘起不明。市空无羊，疾人忧凶。三木不辜，脱归家邦。

**蒙**：秋南春北，随时休息。处和履中，安无忧凶。

**师**：泥滓洿辱，弃捐沟渎。众所笑哭，终不显禄。

**遯**：豶豕童牛，童伤不来。三女同堂，生我福人。

**咸**：喜笑不常，失其福庆。口辟言𤴾，行者畏忌。

**旅**：载船逢火，忧不为祸。家在山东，入门见公。

**小过**：雕叶被霜，独蔽不伤。驾入喜门，与福为婚。

**渐**：姬奭姜望，为武守邦。藩屏燕齐，周室以强。子孙亿昌。

**蹇**：杀行桃园，见虎东西。螳螂之敌，使我无患。

**艮**：据斗运枢，顺天无忧。与乐并居。

**谦**：乘船道济，载水逢火。赖得无患，蒙我生全。

**否**：雹梅零堕，心思情愤，乱我魂气。

**萃**：水深无桴，蹇难何游？商伯失利，庶人愁忧。

**晋**：两虎争鬭，股疮无处。不成仇雠，行解欲去。

**豫**：至德之君，政仁且温。伊吕股肱，国富民安。

**观**：一室百孙，公悦妇欢。相与笑言，家乐以安。

**比**：旦往暮还，各与相存，身无凶患。

**剥**：弱足刖跟，不利出门。商贾无赢，折明为患。汤火之忧，转解喜来。

**坤**：江河淮海，天之奥府。众利所聚，宾服饶有。乐我君子。


