---
layout: book
title: 师 ䷆
---

[返回目录](./)

# 师 ䷆

**师：贞，丈人，吉无咎。**

《彖》曰：师，众也，贞正也，能以众正，可以王矣。刚中而应，行险而顺，以此毒天下，而民从之，吉又何咎矣。

《象》曰：地中有水，师；君子以容民畜众。

**初六：师出以律，否臧凶。**

《象》曰：师出以律，失律凶也。

**九二：在师中吉，无咎，王三锡命。**

《象》曰：在师中吉，承天宠也。王三锡命，怀万邦也。

**六三：师或舆尸，凶。**

《象》曰：师或舆尸，大无功也。

**六四：师左次，无咎。**

《象》曰：左次无咎，未失常也。

**六五：田有禽，利执言，无咎。长子帅师，弟子舆尸，贞凶。**

《象》曰：长子帅师，以中行也。弟子舆尸，使不当也。

**上六：大君有命，开国承家，小人勿用。**

《象》曰：大君有命，以正功也。小人勿用，必乱邦也。

# 京氏易传：

师：变离入阴阳于正道，复本归《坎》，阳在其中矣。处下卦之中，为阴之主，利于行师。《易》云：「师者、众也。」众阴而宗于一，一阳得其贞正也，与《离》为飞伏，阴阳相薄，刚柔迁位，世主三公，应为宗庙。建始壬辰至丁酉，积算起丁酉至丙申，周而复始。五星从位起岁星，娄宿从位降戊午，分气候二十八，地下有水，复本位。六五居阴处阳位，九二贞正，能为众之主，不溃于众。《易》云：「《师》贞丈人吉。」入卦始于《坎》。阴阳相荡，反至于极。则归本《坎》中男，升降得失，吉凶悔吝，策于六爻。六爻之设出于蓍，蓍之得象而卦生，积算起于五行，五行正则吉，极则凶。吉凶之象，显于天地、人事、日月、岁时。《坎》之变于《艮》，《艮》为少男，少男处卦之末为极也。次入《艮》卦。


# 焦氏易传：

**师之**

**乾**：一簧两舌，佞言谄语。三奸成市，曾母投杼。

**夬**：文山紫芝，雍梁朱草。生长和气，福禄来处。

**大有**：鸿雁翩翩，始怨劳苦。灾疫病民，鳏寡愁忧。

**大壮**：久旱水涸，枯槁无泽。虚修其德。未有所获。

**小畜**：舜升大禹，石夷之野。徵诣玉阙，拜理水土。

**需**：雀东求粒，误入罔域。赖逢君子，脱复归息。

**大畜**：三人俱行，别离独食。一身五心，反覆迷惑，乱无所得。

**泰**：三人北行，六位光明。道逢淑女，与我骥子。

**履**：义不胜情，以欲自营。见利危宠，灭君令名。

**兑**：甘露醴泉，太平机关。仁德感应，岁乐民安。

**睽**：清人高子，久屯外野。道遥不归，思我慈母。

**归妹**：左辅右弼，金玉满匮。常盈不亡，富如廒仓。

**中孚**：葛藟蒙棘，华不得实。谗佞乱政，使恩壅塞。

**节**：日月相望，光明盛昌。三圣茂功，仁德大隆。

**损**：解衣毛羽，飞入大都。晨门戒守，郑忽失家。

**临**：玄黄虺隤，行者劳罢。役夫憔悴，逾时不归。

**同人**：季姬踟蹰，结衿待时。终日至暮，百两不来。

**革**：秋冬探巢，不得鹊雏。衘指北去，惭我少夫。

**离**：戴尧扶禹，从乔彭祖。西遇王母，道路夷易，无敢难者。

**丰**：崔嵬北岳，天神贵客。衣冠不已，蒙被恩德。

**家人**：配合相迎，利之四乡。欣喜兴释，所言得当。

**既济**：精诚所在，神为之辅。德教尚忠，弥世长久。三圣尚功，多受福祉。

**贲**：伯宁子福，惠我邦国。蠲除苛残，使季无患。

**明夷**：火烈不去，必殪僵仆。燔我衣裾，福不可悔。

**无妄**：江南多蝮，螫我手足。冤繁诘屈，痛彻心腹。

**随**：干旄旌旗，抚帜在郊。虽有宝玉，无路致之。

**噬嗑**：采唐沫乡，要我桑中。失信不会，忧思约带。

**震**：鸿飞在陆，公出不复。仲氏任止，伯氏客宿。

**益**：削根烧株，不生肌肤。病在心腹，日以燋枯。

**屯**：殊类异路，心不相慕。牝牛牡猳，独无室家。

**颐**：鸦鸣庭中，以戒灾凶。重门击柝，备不速客。

**复**：渊泉堤防，水道通利。顺注湖海，邦国富有。

**姤**：多载重负，捐弃于野。予母谁子，但自劳苦。

**大过**：功成事就，拱手安居。立德有言，坐饰贡赋。

**鼎**：子畏于匡，厄困陈蔡。德行不危，竟脱厄害。

**恒**：乘龙从霓，徵诣北阙。乃见宣室，拜守东城。镇慰黎元，举家蒙福。

**巽**：胡蛮戎狄，大阴所积。涸冰冻寒，君子不存。

**井**：范子妙材，戮辱伤肤。然后相国，封为应侯。

**蛊**：精洁渊塞，为谗所言。证讯诘请，系于枳温。甘棠听断，怡然蒙恩。

**升**：耳目盲聋，所言不通。伫立以泣，事无成功。

**讼**：王孙季子，相与孝友。明允笃诚，升擢荐举，为国干辅。

**困**：天宫列宿，五神所舍。宫阙坚固，君安其居。

**未济**：钻木取火，掘地索泉。主母饥渴，手为心祸。

**解**：三德五才，和合四时。阴阳顺序，国无咎灾。

**涣**：恶来呼伯，慎惊外客。甲守闭宅，以备凶急。临折之忧，将灭无灾。

**坎**：国乱不安，兵革为患。掠我妻子，家中饥寒。

**蒙**：折叶蔽目，不见稚叔。三足孤乌，远其元夫。

**师**：乌鸣呼子，哺以酒脯。高楼之处，子来归母。穑人成功，年岁大有，妬妇无子。

**遯**：土与山连，终身无患。天地高明，万岁长安。

**咸**：长尾委蛇，画地成河，深不可涉。绝无以比，惆怅会息。

**旅**：空槽注猪，獖彘不到。张弓祝鸡，雄父飞去。

**小过**：邻不我顾，而望玉女。身多癞疾，谁肯媚者。

**渐**：舜升大禹，石夷之野。徵诣玉阙，拜治水土。

**蹇**：武库军府，甲兵所聚。非里邑居，不可舍止。

**艮**：鹤鸣九皋，避世隐居。抱朴守真，竟不随时。

**谦**：穿胸狗邦，僵离旁舂。天地易纪，日月更始。

**否**：羿张乌号，彀射天狼。柱国雄勇，鬭死荥阳。

**萃**：凫雁哑哑，以水为家。雌雄相和，心志娱乐，得其欢欲。

**晋**：依天倚地，凶危不至。上清下净，受福大明，君受其利。

**豫**：北山有枣，使叔寿考。东岭多栗，宜行贾市。陆梁雌雉，所至利喜。

**观**：肤敏之德，发愤忘食。虏豹禽说，以成主德。

**比**：削树无枝，与子分离。饥寒莫食，独泣哀悲。

**剥**：谗父佞雄，贼乱邦国。生虽忠孝，败恩不福。

**坤**：春桃生花，季女宜家。受福且多，在师中吉，男为封君。


