---
layout: book
title: 小过 ䷽
---

[返回目录](./)

# 小过 ䷽

**小过：亨，利贞，可小事，不可大事。飞鸟遗之音，不宜上，宜下，大吉。**

《彖》曰：小过，小者过而亨也。过以利贞，与时行也。柔得中，是以小事吉也。刚失位而不中，是以不可大事也。有飞鸟之象焉，有飞鸟遗之音，不宜上宜下，大吉；上逆而下顺也。

《象》曰：山上有雷，小过；君子以行过乎恭，丧过乎哀，用过乎俭。

**初六：飞鸟以凶。**

《象》曰：飞鸟以凶，不可如何也。

**六二：过其祖，遇其妣；不及其君，遇其臣；无咎。**

《象》曰：不及其君，臣不可过也。

**九三：弗过防之，从或戕之，凶。**

《象》曰：从或戕之，凶如何也。

**九四：无咎，弗过遇之。往厉必戒，勿用永贞。**

《象》曰：弗过遇之，位不当也。往厉必戒，终不可长也。

**六五：密云不雨，自我西郊，公弋取彼在穴。**

《象》曰：密云不雨，已上也。

**上六：弗遇过之，飞鸟离之，凶，是谓灾眚。**

《象》曰：弗遇过之，已亢也。

# 京氏易传：

小过：六四适变，血脉通也。阳入阴，阴入阳。二气降内外象，上下返应。二刚相适，土木入卦，分于二象。雷处高山，亢之极也。内柔无正性，危及于外。《易》曰：「飞鸟遗之音，不宜上，宜下。」与《坤》为飞伏。反归九四，诸侯立世，元士见应，建始乙丑至庚午，积算起庚午至己巳，周而复始。土火入《震》、《艮》，五星从位起太阴，翼宿从位降庚午，分气候三十六。木下见土，二阳畜阴，六位相刑，吉位生也。上升下，阴阳反应，各私其党，六爻适变，阴道悖也。升降进退，其道同也。之《艮》入《兑》，阴纳与阳也。反复其位，次降入归魂雷泽《归妹》卦。


# 焦氏易传：

**小过之**

**乾**：积德累仁，灵佑顺信，福祉日增。

**夬**：六疾生狂，痴走妄行。北入患门，与祸为邻。

**大有**：刚柔相呼，二姓为家。霜降既同，惠我以仁。

**大壮**：水无鱼池，陆为海涯。君子失居，小人相携。

**小畜**：大椎破毂，长舌乱国。墙茨之言，三世不安。

**需**：使伯东求，拒不肯行。与叔争讼，更相毁伤。

**大畜**：阴淫所居，盈溢过度，伤害禾稼。

**泰**：三虵共室，同类相得。甘露时降，生我百谷。

**履**：衘命辱使，不堪厥事。中坠落去，更为负载。

**兑**：含血走禽，不晓五音。匏巴鼓瑟，不悦于心。

**睽**：仓庾多亿，宋公危殆。吴子巢门，殒命失所。

**归妹**：

**中孚**：杂目惧怒，不安其居。散涣府藏，无有利得。

**节**：山崩谷绝，大福尽歇。泾渭失纪，玉石既已。

**损**：昧昧暗暗，不知白黑。风雨乱扰，光明伏匿，幽王失国。

**临**：二人辇车，徙去其家。井沸釜鸣，不可以居。

**同人**：被发兽心，难与为邻。来如风云，去如绝弦，为狼所残。

**革**：阳曜旱疾，伤病稼穑，农人无食。

**离**：爪牙之夫，怨毒祈父。转忧与己，伤不及母。

**丰**：反鼻岐头，三寡独居。

**家人**：不直庄公，与我争讼。媒伯无礼，自令塞壅。

**既济**：众邪充侧，凤凰折翼。微子复北，去其邦国。

**贲**：忠信辅成，王政不倾。公刘肇举，文武绥之。

**明夷**：六翮况飞，走归不及。脱归王室，亡其騂特。

**无妄**：鸾凤翱翔，集于喜国。念我伯姊，与母相得。

**随**：雨师娶妇，黄岩季子。成礼既婚，相呼南上，膏我下土，年岁大有。

**噬嗑**：汤世之忧，转解喜来。

**震**：门户之居，可以止舍。进仕不殆，安乐相保。

**益**：执斧破薪，使媒求妇。和合二姓，亲迎斯须。色比毛嫱，姑翁悦喜。

**屯**：鸟飞鼓翼，喜乐尧德。虞夏美功，要荒宾服。

**颐**：霄冥高山，道险峻难。王孙罢极，困于阪间。

**复**：桑方陨落，黄败其叶。失势倾侧，如无所立。

**姤**：驱羊就群，佷不肯前。庆季愎谏，子之被患。

**大过**：和璧隋珠，为火所烧。冥昧失明，夺精无光，弃于道傍。

**鼎**：流浮出食，载劵入屋。释鞍系马，西南庑下。

**恒**：窗牖户房，通利光明。贤智辅圣，仁德大行。家给人足，海内殷昌。

**巽**：飞不远去，还归故处，兴事多悔。

**井**：三河俱合，水怒涌跃。坏我王屋，民困于食。

**蛊**：戴盆望天，不见星辰。顾小失大，遁逃墙外。

**升**：义不胜情，以欲自营。覩利危躬，折角摧颈。

**讼**：手足易处，头尾颠倒。公为雌妪，乱其蚕织。

**困**：骚骚扰扰，不安其类。疾在颈项，凶危为忧。

**未济**：六月采芑，征伐无道。张仲方叔，克敌饮酒。

**解**：夏麦麸䵃，霜击其芒。疾君败国，使我诛伤。

**涣**：求玉获石，非心所欲，祝愿不得。

**坎**：虞君好神，惠我老亲。恭承宗庙，虽愠不去，复我内事。

**蒙**：牙孽生齿，室堂启户。幽人利贞，鼓翼起舞。

**师**：匠卿操斧，豫章危殆。袍衣脱剥，禄命讫已。

**遯**：切切之患，凶重忧荐，为虎所吞。

**咸**：仓盈庾亿，宜稼黍稷，年岁有息。

**旅**：衣裳颠倒，为王来呼。成就东周，封受大福。

**小过**：初虽惊惶，后反无伤，受其福庆。

**渐**：中田有庐，强塲有瓜。献进皇祖，曾孙寿考。

**蹇**：失羊捕牛，无损无忧。

**艮**：过时不归，雌雄苦悲。徘徊外国，与母分离。

**谦**：牛耳聋聩，不晓齐味。委以鼎俎，治乱愦愦。

**否**：衣绣夜游，与君相逢。除患解惑，使我不忧。

**萃**：二人异路，东趍西步。十里之外，不相知处。

**晋**：九疑郁林，沮湿不中。鸾凤所恶，君子攸去。

**豫**：低头窃视，有所畏避。行作不利，酒酢鱼馁，众莫贪嗜。

**观**：攘臂反肘，怒不可二。佷戾腹心，无以为市。

**比**：天女踞床，不成文章。南箕无舌，饭多砂糠。虚象盗名，雌雄折颈。

**剥**：登高斩木，顿踬陷险。车倾马疲，伯叔吁嗟。

**坤**：谨慎重言，不幸遭患。周邵述职，脱免牢开。


