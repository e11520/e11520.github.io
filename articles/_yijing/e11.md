---
layout: book
title: 睽 ䷥
---

[返回目录](./)

# 睽 ䷥

**睽：小事吉。**

《彖》曰：睽，火动而上，泽动而下；二女同居，其志不同行；说而丽乎明，柔进而上行，得中而应乎刚；是以小事吉。天地睽，而其事同也；男女睽，而其志通也；万物睽，而其事类也；睽之时用大矣哉！

《象》曰：上火下泽，睽；君子以同而异。

**初九：悔亡，丧马勿逐，自复；见恶人无咎。**

《象》曰：见恶人，以辟咎也。

**九二：遇主于巷，无咎。**

《象》曰：遇主于巷，未失道也。

**六三：见舆曳，其牛掣，其人天且劓，无初有终。**

《象》曰：见舆曳，位不当也。无初有终，遇刚也。

**九四：睽孤，遇元夫，交孚，厉无咎。**

《象》曰：交孚无咎，志行也。

**六五：悔亡，厥宗噬肤，往何咎。**

《象》曰：厥宗噬肤，往有庆也。

**上九：睽孤，见豕负涂，载鬼一车，先张之弧，后说之弧，匪寇婚媾，往遇雨则吉。**

《象》曰：遇雨之吉，群疑亡也。

# 京氏易传：

睽：火泽二象，气运非合，阴消阳长，取象何比？惟阳是从，阴阳动静，刚柔分焉，先《睽》后合，其消通也。文明上照，幽暗分矣。《易》云：「见豕负涂，载鬼一车，先张之弧，后说之弧，遇雨则吉，群疑亡也。」与《离》为飞伏，诸侯立九四为世，初元世为应，建始甲午至己亥，积算起己亥至戊戌，五星从位起岁星，参宿从位降己酉，分气候三十六，金火二运合土宫，配吉凶于岁时，六五阴柔处文明，九二、四得立权臣，阴阳相荡，六位逆迁，变《离》入《乾》，健于外象。《坎》入《履》，次降入天泽《履》卦。


# 焦氏易传：

**睽之**

**乾**：被服文衣，游观酒池，上堂见觞。喜为吾兄，使我忧亡。

**夬**：折若闭目，不见稚叔。三足孤乌，远去家室。

**大有**：狐狸雉兔，畏人逃去。分走窜匿，不知所处。

**大壮**：鹰飞雉退，兔伏不起。弧张狼鸣，野鸡飞惊。

**小畜**：凶声丑言，恶不可闻。君子舍之，往恨我心。

**需**：老狼白驴，长尾大狐，前颠却踬，进退遇祟。

**大畜**：匿病不医，乱政伤灾。纣作淫虐，商破其墟。

**泰**：南有嘉鱼，驾黄取𩹊。鲂鱮诩诩，利来毋忧。

**履**：昧暮乘车，履危蹈沟。亡失群物，摧折两轴。

**兑**：黄马绿车，驾之大都。赞达才能，使我无忧。

**睽**：仓盈庾亿，宜稼黍稷，年岁有息。

**归妹**：

**中孚**：南向一室，风雨并入。尘埃积湿，主毋盲痹，偏枯心疾，乱我家资。

**节**：一身三手，无益于辅。两足共节，不能克敏。

**损**：天户东墟，尽既为灾。跰𨂡黯聋，秦伯受殃。

**临**：方船备水，旁河燃火，终身无祸。

**同人**：下流难居，狂夫多罢。贞良温柔，年岁不富。

**革**：驾黄买苍，与利相迎。心获所守，不累弟兄。

**离**：随风骑龙，与利相逢。田获三狐，商伯有功。冲冲之邑，长安无他。

**丰**：喜来如云，举家蒙欢。众才君子，驾福盈门。

**家人**：阴阳辨舒，二姓相合。婚姻孔云，生我利福。

**既济**：先易后否，告我利市。骚苏自苦，思吾故止。

**贲**：剠刖髡劓，人所贱弃。批捍之言，我心不快。

**明夷**：东家杀牛，行逆腥臊，神背西顾，命衰绝周。亳社灾烧，宋人夷诛。

**无妄**：金城朔方，外国多羊。履霜不时，去复为忧。

**随**：五心六意，岐道多怪。非君本志，生我恨悔。

**噬嗑**：以处不安，从反触患。

**震**：人生马渊，寿老且神。飞腾上天，舍宿轩辕，居常乐安。

**益**：赖先休光，受福之祉。虽遭乱溃，独不危殆。

**屯**：改柯易叶，饭温不食。豪雄争强，先者受福。

**颐**：鬼泣哭枉，悲伤无后。甲子昧爽，殷人绝祀。

**复**：两目失明，日夺无光。胫足跛踦，不可以行，顿于丘傍。

**姤**：二人同室，兄弟合食。和乐相好，各得所敬。

**大过**：焱风卒起，车驰袍褐。弃古追亡，失其和节，心忧惙惙。

**鼎**：庾亿仓盈，年岁安宁，稼穑熟成。

**恒**：孟巳乙丑，哀呼尼父。明德讫终，乱害滋起。

**巽**：积水不温，北陆苦寒。露宿多风，君子伤心。

**井**：井堙木刊，国多暴残。秦王失戍，坏其太坛。

**蛊**：三班六黑，同室共食。日长月息，我家有德。

**升**：老狐屈尾，东西为鬼。病我长女，坐涕诎指。或西或东，大华易诱。

**讼**：山没丘浮，陆为水鱼，燕雀无庐。

**困**：大树之子，百条共母。当夏六月，枝叶盛茂。鸾凤以庇，召伯避暑。穉穉卭甚，各得其所。

**未济**：生宜地乳，上皇大喜。隆我祉福，贵寿无极。

**解**：孤竹之墟，失妇无夫。伤于蒺藜，不见其妻。东郭棠姜，武子以亡。

**涣**：从风放火，艾芝俱死。三害集聚，十子患伤。

**坎**：耄老失明，闻善不从。自令颠沛，败为咎殃。

**蒙**：馨香陟降，明德上登。社神佑顾，命予大邻。

**师**：懿公浅愚，不深受谋。无援失国，为狄所贼。

**遯**：华灯百枝，消暗衰微。精光讫尽，奄如灰縻。

**咸**：三牛五䍧，重明作福，使我有得。疾人官狱，忧在心腹。

**旅**：响像无形，骨体不成。微行衰索，消灭无名。

**小过**：采薇出车，鱼丽思初。上下促急，君子怀忧。

**渐**：魁罡所当，初为败殃。君子留连，困于水浆。求金东山，利在代乡。贾市有息，子载母行。

**蹇**：东入海口，循流北走。一高一下，五邑无主。十日六夜，死于水涘。

**艮**：思顾所之，乃令逢时。洗我故忧，拜我欢来。

**谦**：异体殊俗，各有所属。西邻孤妪，欲寄我室。主母骂詈，终不可得。

**否**：隔在九山，往来劳难。心结不通，失其所欢。

**萃**：继体守藩，纵欲废贤。君臣淫游，夏氏失身。侧室之门，福禄来存。

**晋**：鬭战天门，身有何患？室家具在，不失其欢。

**豫**：怒非怨妬，贪得腐鼠。而呼鹊鸇，自令失饵，致被困患。

**观**：翳屏独语，不闻朝市。以利居服，兔跛后闻。

**比**：鼎炀其耳，热不可举。大涂塞壅，旅人心苦。

**剥**：皋田禾黍，捶壤麻阜。衣食我躬，室家饶有。

**坤**：邑姜叔子，天文在手。实沉参墟，封为晋侯。


