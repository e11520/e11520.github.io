---
layout: book
title: 坎 ䷜
---

[返回目录](./)

# 坎 ䷜

**坎：习坎，有孚，维心亨，行有尚。**

《彖》曰：习坎，重险也。水流而不盈，行险而不失其信。维心亨，乃以刚中也。行有尚，往有功也。天险不可升也，地险山川丘陵也，王公设险以守其国，坎之时用大矣哉！

《象》曰：水洊至，习坎；君子以常德行，习教事。

**初六：习坎，入于坎窞，凶。**

《象》曰：习坎入坎，失道凶也。

**九二：坎有险，求小得。**

《象》曰：求小得，未出中也。

**六三：来之坎坎，险且枕，入于坎窞，勿用。**

《象》曰：来之坎坎，终无功也。

**六四：樽酒簋贰，用缶，纳约自牖，终无咎。**

《象》曰：樽酒簋贰，刚柔际也。

**九五：坎不盈，祗既平，无咎。**

《象》曰：坎不盈，中未大也。

**上六：系用徽纆，置于丛棘，三岁不得，凶。**

《象》曰：上六失道，凶三岁也。

# 京氏易传：

坎：积阴以阳处中，柔顺不能履重刚之险，故以克。克柔而履险而曰阳，是以《坎》为属中男分，北方之卦也，与《离》为飞伏。世立宗庙，居于阴位，比近九五，金于《坎》道，远于祸害，三公居应，亦为阴暗，成《坎》之德，在于九五、九二也。建起戊寅至癸未，积算起癸未至壬午，周而复始。五星从位起太白，牛宿从位降戊子，岁数、运数三十六，内外俱《坎》，是重刚之位。《易》曰：「《坎》、陷也。」《震》以阳居初，能震动于物，能为动主。《坎》以阳居中，为重刚之主，故以《坎》为险，阳变阴成于险道，今以阴变阳，止于为《节》。


# 焦氏易传：

**坎之**

**乾**：太王为父，季历孝友。文武圣明，仁德兴起。弘张四国，载福绥厚。

**夬**：路与县休，侯伯恣骄。上失其盛，周室衰微。

**大有**：棘钩我襦，为绊所拘，灵巫拜祷，祸不成灾。东山之邑，中有土服，可以饶饱。

**大壮**：乘船渡济，载冰逢火，赖得免患，蒙我所恃。

**小畜**：尧舜仁德，养贤致福。众英积聚，国无寇贼。商人失利，来争宝货。

**需**：狗冠雏步，君失其居。出门抵山，行者忧难。水灌我园，高陆为泉。

**大畜**：恭宽相信，履福不殆。从其邦域，与喜相得。

**泰**：朝视不明，夜不见光。皆抵空床，季女奔亡，怆焉心伤。

**履**：陆居少泉，山高无云。车行千里，涂不污轮。渴为我怨，佳思广得。

**兑**：酒为欢伯，除忧来乐，福喜入门，与君相索，使我有德。

**睽**：退恶防患，见在心苗。日中之恩，解释倒悬。

**归妹**：

**中孚**：南行枣园，恶虎畏班。执火销金，使我无患。

**节**：三河俱合，水怒踊跃，坏我王屋，民饥于食。

**损**：后稷农功，富利我国。南亩治理，一室百子。

**临**：羊惊狼虎，猕猴群走。无益于僵，为齿所伤。

**同人**：束帛玄圭，君以布德。伊吕百里，应聘辅国。

**革**：东行亡羊，失其羝牂，少妇无夫，独坐空庐。

**离**：阴生麇鹿，鼠舞鬼哭。灵龟陆蒙，釜甑草土。仁智盘桓，国乱无绪。

**丰**：火中仲夏，鸿雁来舍，体重难移，未能高舞，君子显名，不失其誉。

**家人**：三羊争妻，相逐奔驰，终日不食，精气竭罢。

**既济**：行旅困蹴，失明守宿。囹圄之忧，启执出游。

**贲**：南贩北贾，与怨为市，利得自治。

**明夷**：托寄之徒，不利请求。结衿无言，乃有悔患。

**无妄**：獐鹿同走，自燕嘉喜。公子好游，他人多有。

**随**：天地际会，不见内外，祖辞遣送，与世长决。

**噬嗑**：车惊人堕，两轮脱去。行者不至，主人忧惧。结缔复解，夜明为喜。

**震**：东行饮酒，与喜相抱，福吾家利，来从父母，水泽之徒，望邑而处。

**益**：设网张罗，捕鱼园池。网罟自决，虽得复失。危诉之患，受其低欢。

**屯**：重耳恭敏，遇谗出处。北奔狄戎，经涉齐楚。以秦代怀，诛杀子圉。身为霸主。

**颐**：欲飞无翼，鼎重折足。失其喜利，苞羞为贼。上妻之家，喜除我忧，解吾思愁。

**复**：出门逢患，与祸为怨。更相击刺，伤我手端。

**姤**：逐走追亡，相及扶桑，复见其乡，使我悔丧。

**大过**：府藏之富，王以振贷。捕鱼河海，罟网多得。

**鼎**：探巢捕鱼，耕田捕鰌，费日无功，右手空虚。

**恒**：金革白黄，宜利戒市。嫁娶有息，商人悦喜。

**巽**：轻车醊祖，焱风暴起，促乱祭器，飞扬错华，明神降佑，道无害寇。

**井**：冠带南游，与福喜期，徼于嘉国，拜为逢时。

**蛊**：深水难涉，涂难至毂。牛罢不进，泞陷我疾。

**升**：鳏寡孤独，禄命苦薄，入宫无妻，武子哀悲。

**讼**：众鸟所翔，中有大壮。爪牙长头，为我惊忧。

**困**：山没丘浮，陆为水鱼，燕雀无巢，民无室庐。

**未济**：据棘履危，跌刺为忧。夫妇不和，乱我良家。

**解**：寒露所降，凌制坚冰，草木疮伤，花落叶亡。

**涣**：三足孤乌，灵明督邮，司过罚恶。自贼其家，毁败为忧。

**坎**：有黄鸟足，归呼季玉。从我睢阳，可辟刀兵。与福俱行，有命久长。

**蒙**：倚锋据戟，伤我胸臆。拜折不息。

**师**：雷行相逐，无有休息。战于平陆，为夷所覆。

**遯**：匏瓜之德，宜系不食。君子失与，官政怀忧。

**咸**：风尘瞑迷，不见南北。行人失路，复反其室。

**旅**：北行出门，履陷踬颠，踒足据涂，污我襦袴。

**小过**：求鹿过山，与利为怨，暗聋不言，谁知其欢。

**渐**：白云如带，往往旗处，飞风送迎，大雹将下，击我禾稼，僵死不起。

**蹇**：两足四翼，飞入嘉国。宁我伯姊，与母相得。

**艮**：妄怒失精，自令畏悔，忪忪之惧，君子无咎。

**谦**：门烧屋燔，为下所残。西行出户，顺其道理，虎卧不起，牛羊欢喜。

**否**：齐鲁求国，仁圣辅德，进礼雅言，定公以安。

**萃**：履禄绥厚，载福受祉，衰微复起，继世长久，疾病献麦，晋人赴告。

**晋**：道途多石，伤车折轴。与市为仇，不利客宿。

**豫**：墙高蔽日，昆仑翳月，远行无明，不见欢叔。

**观**：履虵蹑虺，与鬼相视，惊哭失气，如骑虎尾。

**比**：禹凿龙门，通利水泉。同注沧海，民得安土。

**剥**：延陵适鲁，观乐太史。车辚白颠，知秦兴起，卒兼其国，一统为主。

**坤**：猿堕高木，不踒手足。保我金玉，还归其室。


