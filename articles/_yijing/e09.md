---
layout: book
title: 履 ䷉
---

[返回目录](./)

# 履 ䷉

**履虎尾，不咥人，亨。**

《彖》曰：履，柔履刚也。说而应乎乾，是以履虎尾，不咥人，亨。刚中正，履帝位而不疚，光明也。

《象》曰：上天下泽，履；君子以辨上下，安民志。

**初九：素履，往无咎。**

《象》曰：素履之往，独行愿也。

**九二：履道坦坦，幽人贞吉。**

《象》曰：幽人贞吉，中不自乱也。

**六三：眇能视，跛能履，履虎尾，咥人，凶。武人为于大君。**

《象》曰：眇能视；不足以有明也。跛能履；不足以与行也，咥人之凶；位不当也。武人为于大君；志刚也。

**九四：履虎尾，诉诉，终吉。**

《象》曰：诉诉终吉，志行也。

**九五：夬履，贞厉。**

《象》曰：夬履贞厉，位正当也。

**上九：视履考祥，其旋元吉。**

《象》曰：元吉在上，大有庆也。

# 京氏易传：

履：天下有泽曰《履》，得位吉，失位凶，素尚吉。《易》云：「视履考祥，其旋，元吉。」与《乾》为飞伏，六丙属八卦，九五、得位为世身，九二、大夫合应象，建始乙未至庚子，积算起庚子至乙亥，五星从位起荧惑，井宿从位降壬申，分气候金火入卦，起于极数二十八，阳多阴少，宗少为贵，得其所履则贵，失其所履则贱。《易》云：「眇能视，跛能履。」吉凶取此文为准，六位推迁，积欠起算数，休王相破，资益可定吉凶也。升降反位，归复止于六四，入阴为游魂《中孚》卦。


# 焦氏易传：

**履之**

**乾**：东向藩垣，相与笑言；子般执鞭，圉人作患。

**夬**：吉日车攻，田弋获禽；宣王饮酒，以告嘉功。

**大有**：针镂胜服，锦绣不成；鹰逐雉兔，爪折不得。

**大壮**：虺蝮所聚，难以居处；毒螫痛甚，疮不可愈。

**小畜**：郭叔距颐，为棘所拘；龙额重颡。祸不成殃，复归其乡。

**需**：北辰紫宫，衣冠立中；含和建德，常受天福。

**大畜**：两人俱争，莫能有定；心乖不同，讼言起凶。

**泰**：虿室蜂户，螫我手足；不得进止，为吾害咎。

**履**：十乌俱飞，羿得九雌；虽得淂全，且惊不危。

**兑**：玄鬣黑颡，东归高乡；朱鸟道引，灵龟载庄；遂抵天门，见我贞君。

**睽**：雀行求食，暮归屋宿；反其室舍，安宁无故。

**归妹**：五利四福，俱佃高邑；黍稷盛茂，多获藁稻。

**中孚**：大头目明，载受嘉福；三雀飞来，与禄相得。

**节**：安上宜官，一日九迁；升擢超等，牧养常山。君臣获安。

**损**：履机蹈颠，坠入寒渊；行不能前，足矮不便。

**临**：三羊俱亡，走奔南行；会暮失迹，不知所藏。

**同人**：婴孩求乳，母归其子；黄麑悦喜，自乐甘饵。

**革**：譌言妄语，传相诖误；道左失迹，不知所处。

**离**：元利孔福，神所子畜；般乐无苦，得其欢欲。

**丰**：群虎入邑，求索肉食；大人卫守，君不失国。

**家人**：黄帝所生，伏羲之宅；兵刃不至，利以居止。

**既济**：三女为奸，俱游高园；倍室夜行，与伯笑言。不忍主母，失礼酒冤，皇天谁告？

**贲**：上山求鱼，入水捕狸；市非其归，自令久留。

**明夷**：筑乱不时，使民恨忧；立祉为笑，君危臣骚。

**无妄**：雎鸠淑女，贤圣配偶；宜家寿福，吉庆长久。

**随**：三奸相扰，桀跖为交；上下骚离，隔绝天道。

**噬嗑**：桑之将落，殒其黄叶；失势倾侧，而无所立。

**震**：本根不固，花叶落去；更为孤妪，不得相亲。

**益**：𠾑命止车，和合两家；蛾眉皓齿，二国率僵。

**屯**：辕折轮破，马倚仆卧，后旅先宿，右足跌踒。

**颐**：涉伯徇名，弃礼诛身；不得其道，成子奔燕。

**复**：天之奥隅，尧舜所居；以存保身，为我国家。

**姤**：重伯黄宝，宜以我市；嫁娶有恩，利得过母。

**大过**：逾江求橘，并得大栗；烹羊食肉，饮酒歌笑。

**鼎**：履虎蹑蛇，贬损我威；君子失车，去其国家。

**恒**：潼滃蔚荟，肤寸来会；津液下降，流潦滂沛。

**巽**：蹇驴不材，骏骥失时；筋劳力尽，罢于沙丘。

**井**：逐兔索乌，破我弓车；日暮不及，失利后时。

**蛊**：齐景惑疑，为孺子牛；嫡庶不明，贼孽为患。

**升**：牧为代守，飨食甘赐；得吏士意，战大破胡，长安国家。

**讼**：游居石门，禄身安全；受福西邻，归饮玉泉。

**困**：日出温谷，临照万国；高明淑仁，虞夏配德。

**未济**：日辰不和，强弱相振，一雌两雄，客胜主人。

**解**：竿旄旗旌，执帜在郊；虽有宝珠，无路致之。

**涣**：探巢得雏，鸠鹊来俱，使我音娱。

**坎**：山险难升，涧中多石；车驰轊击，重伤载轴；担负善踬，跌踒右足。

**蒙**：两人相绊，相与悖戾；心不同争，讼忷忷然。

**师**：羊肠九萦，相推并前；止须王孙，乃能上天。

**遯**：路多枳棘，步刺我足；不利旅客，为心作毒。

**咸**：乌鹊食谷，张口受哺；蒙被恩福，长大成就；柔顺利贞，君臣合好。

**旅**：乌子鹊雏，常与母居；愿慕群侣，不离其巢。

**小过**：远视千里，不见黑子；离娄之明，无益于光。

**渐**：黄帝紫云，圣且神明；光见福祥，告我无殃。

**蹇**：太仓积谷，天下饶食；阴阳调和，年岁时熟。

**艮**：五轭四軏，优得饶有；陈力就列，驺虞喜悦。

**谦**：雨潦集降，河梁不通；邹鲁闭塞，破费市空。

**否**：怒非其怨，因拘有迁；贪妬腐鼠，而呼鴞鸢，失反被困。

**萃**：延颈望酒，不入我口；深以自喜，利得无有。

**晋**：麟凤相随，观察安危；东郭圣人，后稷周公；共和政令，君子攸同；利以居止，长无忧凶。

**豫**：封豕沟渎，水潦空谷；客止舍宿，泥涂至腹。处无黍稷。

**观**：请伯行贾。代山之野，夜历险阻；不逢危殆，利如浇酒。

**比**：争讼相倍，和气不处；阴阳俱否，谷风母子。

**剥**：名成德就，项领不试；景公耋老，尼父逝去。

**坤**：循河樀舟，旁淮东游；渔父举网，先得大鰌。


