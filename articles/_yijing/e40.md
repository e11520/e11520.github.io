---
layout: book
title: 升 ䷭
---

[返回目录](./)

# 升 ䷭

**升：元亨，用见大人，勿恤，南征吉。**

《彖》曰：柔以时升，巽而顺，刚中而应，是以大亨。用见大人，勿恤；有庆也。南征吉，志行也。

《象》曰：地中生木，升；君子以顺德，积小以高大。

**初六：允升，大吉。**

《象》曰：允升大吉，上合志也。

**九二：孚乃利用禴，无咎。**

《象》曰：九二之孚，有喜也。

**九三：升虚邑。**

《象》曰：升虚邑，无所疑也。

**六四：王用亨于岐山，吉无咎。**

《象》曰：王用亨于岐山，顺事也。

**六五：贞吉，升阶。**

《象》曰：贞吉升阶，大得志也。

**上六：冥升，利于不息之贞。**

《象》曰：冥升在上，消不富也。

# 京氏易传：

升：阳升阴，而阴道凝盛，未可便进，渐之曰《升》。升者、进也，卦虽阴而取象于阳，故曰：「以阳用事。」与《坤》为飞伏，诸侯在世，元士为应，候建庚辰至乙酉，积算起乙酉至甲申，周而复始。五星从位起太阴，心宿入位降癸丑，土下见木，内外俱顺，动阴阳而长，岁时人事配吉凶，发乎动。《易系》云：「吉凶悔吝生乎动。」气候配象数位三十六，自下升高，以至于极。至极而反，以修善道而成其体，阴道革入阳为《坎》，水与风见《井》。


# 焦氏易传：

**升之**

**乾**：白鹿鸣呦，呼其老小。喜彼茂草，乐我君子。

**夬**：彭离济东，迁废上庸。狠戾无节，失其宠功。

**大有**：缺破不完，残瘵侧偏。公孙幽遏，跛踦后门。

**大壮**：开元作喜，建造利事。平准货宝，海内殷富。

**小畜**：牛骥同槽，郭氏以亡。国破为墟，君奔走逃。

**需**：商子无良，相怨一方。引刚交争，咎自以当。

**大畜**：牵牛系尾，诎折几死。雕世无仁，不知所在。

**泰**：公刘之居，太王所业。可以长生，拜受福爵。

**履**：日中明德，盛兴两国。仁圣会遇，君受其福，臣多荣禄。

**兑**：反言为贼，戎女生患。乱吾家国，父子相贼。

**睽**：辰以降娄，王驾巡狩。广佑施惠，万国咸喜。

**归妹**：

**中孚**：百草嘉卉，萌芽将出。昆䖝扶户，阳明得所。

**节**：日就月将，昭明有功。灵台欢赏，胶鼓作人。

**损**：盲瞽独宿，莫与共食。老穷于人，病在心腹。

**临**：据斗运枢，高步六虚。权既在手，寰宇可驱。国大无忧，与乐并居。

**同人**：济河逾厄，脱母怵惕。四叔为卫，使惠不废。

**革**：居诸日月，遇暗不明。长夜丧中，绝其纪纲。

**离**：王良善御，伯乐知马。文王东猎，获喜圣事。开福佑贤，周发兴起。

**丰**：春日新婚，就阳曰温。喜乐万岁，获福有年。

**家人**：拜跪赞辞，无益于尤。大夫顽嚚，使我生忧。

**既济**：穷夫失居，惟守弊庐。初忧中惧，终日兢竞，无悔无虞。

**贲**：目镜不明，冬灾大伤。盗花失实，十年消亡。

**明夷**：骄胡犬形，造恶作凶。无所能成，还自灭身。

**无妄**：介绍微子，使君不殆。二国合欢，燕齐以安。

**随**：久阴霖雨，涂行泥潦。商人休止，市空无有。

**噬嗑**：金城铁郭，上下同力。政平民亲，寇不敢贼。

**震**：当变立权，掷解患难。涣然冰释，六国以宁。

**益**：登木出渊，稍上升天。明德孔圣，白日载荣。

**屯**：王宜孙喜，张名益有。龙子善行，西得大寿。

**颐**：东龙冤独，不知所触。南北困穷，王子危急。

**复**：饮酒醉饱，跳起争鬭。伯丧叔僵，东家治丧。

**姤**：赞阳上舞，神明生气。拜禹受福，君施我德。

**大过**：疾贫王孙，北陆无禅。禄命苦薄，两事孤门。

**鼎**：衣裳颠倒，为王来呼。成就东国，封受大休。

**恒**：假文翰翼，随风偕北。至虞夏国，兴爱相得。年岁大乐，邑无盗贼。

**巽**：臣尊主卑，威权日衰。侵夺无光，三家逐公。

**井**：刻画为饰，嫫母无盐。毛嫱西施，求事必得。

**蛊**：盲者张目，跛踦起行。瞻望日月，与王相迎。

**升**：禹凿龙门，通利水泉。东注沧海，民得安全。

**讼**：衰老困极，无齿不食。痔病痟瘵，就阴为室。

**困**：民迷失道，乱我统纪。空使乾革，宾无所有。

**未济**：买玉得石，失其所欲。荷蒉击磬，隐世无声。

**解**：白鸟衘饵，鸣呼其子。挟施张翅，来从其母。

**涣**：迎福开户，喜随我后。康伯恺悌，治民以礼。

**坎**：公孙驾骊，载游东齐。延陵说产，遗季紵衣。

**蒙**：画龙头颈，文章不成。所求不得，失利后时。

**师**：鸢生会稽，稍巨能飞。翱翔桂林，为众鸟雄。

**遯**：南行无遯，延颈后食。举止失利，累为子孙。

**咸**：日月不居，重耳趍舍。游燕入秦，晋国是霸。

**旅**：阴升阳伏，舜失其室。相饰不食，安巢如棘。

**小过**：天所佑助，万国日有。福至祸去，寿命长久。

**渐**：南行逐羊，予利喜亡。阴孽为病，复返其邦。

**蹇**：牵羭上楼，与福俱居。劳躬治国，安乐无忧。

**艮**：西戎獯鬻，病于我国。扶陕之岐，以保乾德。

**谦**：延颈远望，昧为目病。不见叔姬，使伯忧心。

**否**：时凋岁霜，君子疾病。宗女无辜，郑受其殃。

**萃**：从首至足，部分为六。室家离散，逐南乞食。

**晋**：三犬俱走，鬭于谷口。白燕不胜，死于坂下。

**豫**：上无飞鸟，下无走兽。扰乱未清，民劳于事。

**观**：稼穑不偏，重过不倾。巧言贼忠，伤我申生。

**比**：安平不倾，载福长生，君子以宁。

**剥**：鳏寡孤独，命禄苦薄。入室无妻，武子悲哀。

**坤**：百里南行，虽微得明。去虞适秦，为穆国卿。


