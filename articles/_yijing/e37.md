---
layout: book
title: 巽 ䷸
---

[返回目录](./)

# 巽 ䷸

**巽：小亨，利攸往，利见大人。**

《彖》曰：重巽以申命，刚巽乎中正而志行。柔皆顺乎刚，是以小亨，利有攸往，利见大人。

《象》曰：随风，巽；君子以申命行事。

**初六：进退，利武人之贞。**

《象》曰：进退，志疑也。利武人之贞，志治也。

**九二：巽在床下，用史巫纷若，吉，无咎。**

《象》曰：纷若之吉，得中也。

**九三：频巽，吝。**

《象》曰：频巽之吝，志穷也。

**六四：悔亡，田获三品。**

《象》曰：田获三品，有功也。

**九五：贞吉悔亡，无不利。无初有终，先庚三日，后庚三日，吉。**

《象》曰：九五之吉，位正中也。

**上九：巽在床下，丧其资斧，贞凶。**

《象》曰：巽在床下，上穷也。丧其资斧，正乎凶也。

# 京氏易传：

巽：阳中积阴而《巽》顺，风从穴入于物，号令齐顺，天地明也。内外禀于一阴，顺于天，地道也。声闻于外，远彰柔顺，阴阳升降，柔于刚也。本于坚刚，阴来又柔，东南向明，齐肃阴阳，与《震》为飞伏。宗庙居世，三公在应，建始辛丑至丙午，积算起丙午至乙巳，周而复始，分气候，其数三十六。阴气起阳，阳顺于阴，阴阳和柔，升降得位，刚柔分也。阴不可盈，晷刻倾也。初六适变，阳来阴退，健道行也。三阳务进，外阴阳也；适变于内，外未从也。次降阴交于阳九，为《小畜》卦。


# 焦氏易传：

**巽之**

**乾**：采唐沬卿，要期桑中。失信不会，忧思约带。

**夬**：初虽惊惶，后乃无伤，受其福庆。

**大有**：陶朱白圭，善贾息赀。公子王孙，富利不贫。

**大壮**：乘车七百，以明文德。践土葵丘，齐晋受福。

**小畜**：暗目不明，耳阏听聪。陷入深渊，灭顶忧凶。

**需**：赍贝赎狸，不听我辞。系于虎须，牵不得来。

**大畜**：争鸡失羊，亡其金囊，利得不长。陈蔡之患，赖楚以安。

**泰**：三谐土廊，德义明堂。交让往来，享燕相承。箕伯朝王，锡我玄黄。

**履**：雾露早霜，日暗不明。阴阳孽疾，年谷大伤。

**兑**：南山之阳，华叶将将。嘉乐君子，为国宠光。

**睽**：春阳生草，夏长条肄。万物蕃滋，充实益有。

**归妹**：天之所明，祸不遇家。反自相逐，终得和鸣。

**中孚**：阴作大奸，欲君勿言。鸿鹄利口，发患祸端。荆季怀忧，张伯被患。

**节**：婴儿孩子，未有所识。彼童而角，乱我政事。

**损**：宜行贾市，所求必倍。戴喜抱子，与利为友。

**临**：巨虵大鰌，战于国郊。上下闭塞，君道走逃。

**同人**：天旱水涸，枯槁无泽，未有所获。

**革**：使燕筑室，身不庇宿。家无聊赖，歼我衣服。

**离**：隐隐大雷，霶霈为雨。有女痴狂，惊骇邻里。

**丰**：天阴霖雨，涂行泥潦。商人休止，市无所有。

**家人**：四诛不服，恃强负力。倍道趋敌，师徒败覆。

**既济**：禹将为君，装入昆仑。稍进阳光，登见温汤。功德昭明。

**贲**：望城抱子，见邑不殆。公孙上堂，大君欢喜。

**明夷**：典策法书，藏阁兰台。虽遭溃乱，独不逢灾。

**无妄**：欲访子车，善相欺绐。桓叔相迎，不见所期。

**随**：田鼠野雏，意常欲逃。拘制笼槛，不得动摇。

**噬嗑**：郁怏不明，为阴所伤。众雾集聚，共夺日光。

**震**：日月运行，一寒一暑。荣宠赫赫，不可得保。颠陨坠堕，更为士伍。

**益**：兄征东夷，弟伐辽西。大克胜还，封君河间。

**屯**：仁政之德，参参日息。成都就邑，入受厥福。

**颐**：岁暮花落，阳入阴室。万物伏藏，匿不可得。

**复**：车驰人趋，卷甲相求。齐鲁寇戎，败于大丘。

**姤**：随风乘龙，与利相逢。田获三倍，商旅有功。憧憧之邑，长安无他。

**大过**：晨风文翮，大举就温。过我成邑，羿无所得。

**鼎**：矢石所射，襄公㾐剧。吴子巢门，伤病不治。

**恒**：破筐敝筥，弃捐于道，不复为宝。

**巽**：温山松柏，常茂不落。鸾凤以庇，得其欢乐。

**井**：山水暴怒，坏梁折柱。稽难行旅，留连愁苦。

**蛊**：平国不君，夏氏作乱。乌号窃发，灵公殒命。

**升**：虽穷复通，履危不凶，保其明公。

**讼**：一簧两舌，妄言陷语。三奸惑虚，曾母投杼。

**困**：坤厚地德，庶物蕃息。平康正直，以绥大福。

**未济**：五岳四渎，含润为德。行不失理，民赖恩福。

**解**：褰衣涉河，水深渍罢。赖幸舟子，济脱无他。

**涣**：画龙头颈，文章未成。甘言美语，说辞无名。

**坎**：时鹄抱子，见蛇何咎？室家俱在，不失其所。

**蒙**：他山之储，与璆为仇。来攻吾城，伤我肌肤。邦家搔忧。

**师**：薄行搔尾，逐云除水。污泥为陆，下田宜稷。

**遯**：三鸡啄粟，十雏从食。饥鸢卒击，亡其两叔。

**咸**：无足断跟，居处不安，凶恶为患。

**旅**：嘉门福喜，增累盛炽。日就有德，宜民宜国。

**小过**：德之流行，利之四乡。雨师洒道，风伯逐殃。巡狩封禅，以告成功。

**渐**：戴盆望天，不见星辰。顾小失大，福逃墙外。

**蹇**：磝磝秃白，不生黍稷。无以供祭，祇灵乏祀。

**艮**：宫门愁鸣，臣围其君，不得东西。

**谦**：龟厌江海，陆行不止。自令枯槁，失其都市。忧悔为咎。

**否**：争鸡失羊，利得不长。陈蔡之患，赖楚以安。

**萃**：鱼扰水浊，寇围吾邑。城危不安，惊恐狂惑。

**晋**：百足俱行，相辅为强。三圣翼事，王室宠光。

**豫**：黄鸟采蓄，既稼不荅。念吾父兄，思复邦国。

**观**：谗言乱国，覆是为非。伯奇流离，恭子忧哀。

**比**：天门九重，深内难通。明坐至暮，不见神公。

**剥**：三虫作蛊，剗迹无与。胜母盗泉，君子弗处。

**坤**：有鸟飞来，集于宫树。鸣声可畏，主将出去。


