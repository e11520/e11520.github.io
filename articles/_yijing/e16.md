---
layout: book
title: 临 ䷒
---

[返回目录](./)

# 临 ䷒

**临：元，亨，利，贞。至于八月有凶。**

《彖》曰：临，刚浸而长。说而顺，刚中而应，大亨以正，天之道也。至于八月有凶，消不久也。

《象》曰：泽上有地，临；君子以教思无穷，容保民无疆。

**初九：咸临，贞吉。**

《象》曰：咸临贞吉，志行正也。

**九二：咸临，吉无不利。**

《象》曰：咸临，吉无不利；未顺命也。

**六三：甘临，无攸利。既忧之，无咎。**

《象》曰：甘临，位不当也。既忧之，咎不长也。

**六四：至临，无咎。**

《象》曰：至临无咎，位当也。

**六五：知临，大君之宜，吉。**

《象》曰：大君之宜，行中之谓也。

**上六：敦临，吉无咎。**

《象》曰：敦临之吉，志在内也。

# 京氏易传：

临：阳长阴消，悦而顺，金土应候，刚柔分。《震》入《兑》，二阳刚，本体阴柔降入《临》，《临》者、天也，阳爻健顺，阳交退散。《易》曰：「君子之道。」《易》云：「至于八月凶。」阳长，六爻反复，吉凶之道可见矣，与《兑》为飞伏。九二、大夫立世，六五、至尊应上位，建始丙申至辛丑，七月积气至六月，吉凶随爻考污隆，积算起辛丑至庚子，五星从位起荧惑，翼宿从位在丁卯，分气候三十六，《坤》下见《兑》悦泽，《临》阳升阴降，入三阳。《乾》象入《坤》，即《泰》卦。外坤积阴，内兑亦为阴，二阳合体。柔顺之道不可贞，吉凶以时配于六位，用于阳长之爻，成《临》之义。六三将变阳爻，至次降入《泰》卦。


# 焦氏易传：

**临之**

**乾**：黄獹生马，白戌为母。晋师在郊，虞公出走。

**夬**：青蛉如云，城邑闲门；国君卫守，民困于患。

**大有**：三十无室，长女独宿；心劳未得，忧在胸臆。

**大壮**：长男少女，相向笑语；来欢致福，和悦乐喜。

**小畜**：蔡女荡舟，为国患忧；褒后在侧，屏蔽王目。搔扰六国。

**需**：重瞳四乳，耳聪目明；普为仁表，圣作元辅。

**大畜**：赍金买车，失道后时；劳罢为会，我心则休。

**泰**：员怨之吴，画策阖闾；鞭平服荆，除大咎殃。威震敌国，还受上卿。

**履**：驾龙骑虎，周遍天下；为人所使，西见王母。不忧不殆。

**兑**：贫鬼守门，日破我盆；孤牝不驹，鸡不成雏。

**睽**：乘桴于海，虽惧不殆；母载其子，终焉何咎？

**归妹**：域域牧牧，忧祸相半；隔以岩山，室家分散。

**中孚**：执戈俱立，以备暴急；千人守门，因以益卑。终安何畏？

**节**：阴淫不止，白马为汹，皋泽之子，就高而处。

**损**：秋蛇向穴，不失其节；夫人姜氏，自齐复入。

**临**：弱水之上，有西王母；生不知老，与天相保。行者危怠，利居善喜。

**同人**：管鲍相知，至德不离；三言相桓，齐国以安。

**革**：龙门砥柱，通利水道；百川顺流，民安其居。

**离**：临溪蟠枝，虽恐不危，乐以笑歌。

**丰**：骐驎騄耳，游食萍草；逍遥石门。循山上下，不失其所。

**家人**：客宿卧寒，席蓐不安；行危为害，留止得欢。

**既济**：阴阳变化，各得其宜；上下顺通，奏为肤功。

**贲**：三河俱合，水怒踊跃；坏我王屋，民困于食。

**明夷**：春多膏泽，夏润优渥；稼穑熟成，亩获百斛。

**无妄**：受谶六符，招摇空虚；虽跌无忧，保我全财。

**随**：安乐几筵，未出王门。

**噬嗑**：钦敬昊天，历象星辰；宣授民时，阴阳和调。

**震**：折若蔽目，不见稚叔；三足孤乌，远离室家。

**益**：病笃难医，和不能治；命终斯讫，下即蒿庐。

**屯**：机关不便，不能出言；精诚不通，为人所冤。

**颐**：华首山头，仙道所游；利以居止，长无忧咎。

**复**：天之所予，福禄常在。不忧危殆。

**姤**：牙孽生齿，室堂启户；幽人利贞，鼓翼起舞。

**大过**：采唐沫乡，要期桑中；失信不会，忧思约带。

**鼎**：千岁庙堂，栋桡倾僵；天厌周德，失其宠光。

**恒**：蝗螟为贼，伤害稼穑；愁饥于年，农夫鲜食。

**巽**：羊肠九萦，相推稍前；止须王孙，乃能上天。

**井**：秋南春北，不失消息；涉和履中，时无隐慝。

**蛊**：火生月窟，上下恩塞；抵乱我国。

**升**：黄帝出游，驾龙乘马。东上太山，南游齐鲁；邦国咸喜。

**讼**：水长无船，破城坏堤；大夫从役，困于泥涂。一朝丧殒，不见少妻。

**困**：履危不止，与鬼相视；惊恐失气，如骑虎尾。

**未济**：任劣德薄，失其臣妾；田不见禽，犬无所齚。

**解**：唐虞相辅，鸟兽喜舞；民安无事，国家富有。

**涣**：饱食从容，出门上堂；不失其常，家无凶殃。

**坎**：八面九口，长舌为斧；斫破瑚琏，殷商绝后。

**蒙**：白茅醴酒，灵巫拜祷；神嗜饮食，使君寿考。

**师**：二人俱行，各遗其囊。鸿鹄失珠，无以为明。

**遯**：八百诸侯，不期同时；慕西文德，兴我宗族。家门雍雍。

**咸**：泱泱沸溢，水泉为害，使我无赖。

**旅**：天所祚昌，文以为良；笃生武王，姬受其福。

**小过**：夹河为婚，水长无船；遥心失望，不见欢君。

**渐**：匏瓠之恩，一亩千室。万国都邑，北门有福。

**蹇**：手拙不便，不能伐檀；车无轴辕，行者苦难。

**艮**：望叔山北，陵隔我目；不见所得，使我忧惑。

**谦**：散涣水长，风吹我乡。火灭无光，堕败桓公。

**否**：唐邑之墟，晋人之居。虞叔受福，寔沈是国，世载其乐。

**萃**：凫游江海，没行千里；以为死亡，复见空桑。长生乐乡。

**晋**：平国不君，夏氏作乱；乌号窃发，灵公殒命。

**豫**：飞蜎蠕动，各有配偶；小大相保，咸得其所。

**观**：长生无极，子孙千亿；柏柱载青，坚固不倾。

**比**：随时转行，不失其常。咸乐厥类，身无咎殃。

**剥**：寿如松乔，与日月俱；常安康乐，不见祸忧。

**坤**：仓唐奉使，中山以孝；文侯悦喜，击子徵召。


