---
layout: book
title: 困 ䷮
---

[返回目录](./)

# 困 ䷮

**困：亨，贞，大人吉，无咎，有言不信。**

《彖》曰：困，刚掩也。险以说，困而不失其所，亨；其唯君子乎？贞大人吉，以刚中也。有言不信，尚口乃穷也。

《象》曰：泽无水，困；君子以致命遂志。

**初六：臀困于株木，入于幽谷，三岁不觌。**

《象》曰：入于幽谷，幽不明也。

**九二：困于酒食，朱绂方来，利用享祀，征凶，无咎。**

《象》曰：困于酒食，中有庆也。

**六三：困于石，据于蒺蔾，入于其宫，不见其妻，凶。**

《象》曰：据于蒺蔾，乘刚也。入于其宫，不见其妻，不祥也。

**九四：来徐徐，困于金车，吝，有终。**

《象》曰：来徐徐，志在下也。虽不当位，有与也。

**九五：劓刖，困于赤绂，乃徐有说，利用祭祀。**

《象》曰：劓刖，志未得也。乃徐有说，以中直也。利用祭祀，受福也。

**上六：困于葛藟，于臲卼，曰动悔。有悔，征吉。**

《象》曰：困于葛藟，未当也。动悔，有悔吉，行也。

# 京氏易传：

困：泽入《坎》险，水不通困。外禀内刚，阴道长也。阴阳不顺，吉凶生也。《易》云：「困于石，据于蒺藜，入于其宫，不见其妻，凶。」上下不应，阴阳不交，二气不合。五行配六位，生悔吝，四时休王，金木交争，万物之情在乎几微，与《坎》为飞伏。初六、元士为世，九四、诸侯在应，建始丙辰至辛酉，积算起辛酉至庚申，周而复始，土金入《坎》、《兑》。五星从位起太阴，井宿从位起太阴，降戊寅，分气候，其数二十八。《坎》象互见《离》火入《兑》，金水见运配吉凶，阴阳升降，《坎》入《坤》，阴气凝盛，降入《萃》。


# 焦氏易传：

**困之**

**乾**：乌鹊食谷，张口受哺。蒙被恩德，长大成就。柔顺利贞，君臣合好。

**夬**：作凶作患，北檄困贫。东与祸连，伤我老根。

**大有**：三女为奸，俱游高园。背室夜行，与伯笑言。祸及乃身，冤死谁祷？

**大壮**：缘山升木，中堕于谷。子舆失劳，黄鸟哀作。

**小畜**：开廓洪绪，王迹所基。报以八子，功得俟时。

**需**：石鼠四足，不能上屋。颜氏淑德，未有爵禄。

**大畜**：筑室合欢，千里无患。周公万年，佑我二人。

**泰**：阴云四方，日在中央。人虽昏雾，我独昭明。

**履**：八会大都，饶富有馀。安民利国，可以长居。

**兑**：国将有事，狐嘈向城。三日悲鸣，邑主大惊。

**睽**：坎中虾蟆，乍盈乍虚。三夕二朝，形消无馀。

**归妹**：

**中孚**：丝紵布帛，人所衣服。掺掺女手，纺绩善织。南国饶足，取之有息。

**节**：秋隼冬翔，数被严霜。甲兵充庭，万物不生。雄父夜鸣，民大扰惊。

**损**：离友绝朋，巧言谗匿。覆白污玉，颜叔哀哭。

**临**：用彼嘉宾，政平且均。螟䖝不作，民得安宁。

**同人**：昭昭略略，非忠信客。言语反覆，以黑为白。

**革**：申酉稷射，阴慝萌作。柯葭载牧，泥涂不白。

**离**：鸿声大视，高举神化。背昧向明，以道福功。

**丰**：东行贼家，郑伯失辞。国无贞良，居受其殃。

**家人**：举翅摅翼，跂望南国。延颈却缩，未有所得。

**既济**：雄鸡不晨，雌鸡且伸。志庇心离，三旅出哀。

**贲**：玩好乱目，巧声迷耳。贼败贞良，君受其咎。

**明夷**：邃气作云，蒙覆大君。塞聪闭明，殷人贾伤。

**无妄**：戴山崔嵬，曰高无颓。君主好德，赐以家国。

**随**：筐筥锜釜，可活百口。伊氏鼎俎，大福所起。

**噬嗑**：东行失旅，不知所处。西归无妃，莫与笑语。

**震**：四足俱走，驽疲在后。战既不胜，败于东野。

**益**：童女无媒，不宜动摇。安其室庐，傅母何忧？

**屯**：匍匐出走，惊惶悼恐。白虎王孙，蓐收在后，居中无咎。

**颐**：养鸡生雏，畜马得驹。明堂太学，君子所居。

**复**：同本异叶，乐仁尚德。东邻慕义，来兴吾国。

**姤**：东南其户，风雨不处。曣晲仁人，父子相保。

**大过**：雷行相逐，无有休息。战于平陆，为夷所覆。

**鼎**：踝踵足伤，右指病疡。失旅后时，利走不来。

**恒**：先縠彘季，反谋桓子。不从元帅，遂行挑战，为荆所败。

**巽**：鼓腋大喜，行婚饮酒。嘉彼诸姜，乐我皇考。

**井**：桀乱无道，民散不聚。背室弃家，君孤出走。

**蛊**：升高登虚，欲有望候。驾之北邑，与喜相扶。

**升**：天覆地载，日月运照。阴阳允作，方内四富。

**讼**：襄送季女，至于荡道。齐子旦夕，留连久处。

**困**：席多针刺，不可以卧。动而有悔，言行俱过。

**未济**：光祀春成，陈宝鸡鸣。阳鸟失道，不能自守。消亡无咎。举事不成，自取凶咎。

**解**：阴淫寒疾，水离其室。舟楫大作，伤害黍稷。民饥于食，不无病厄。

**涣**：明德克敏，重华贡举。放勋徵用，公哲蒙佑。

**坎**：委蛇循河，北至海涯。涉历要荒，君世无他。

**蒙**：庇卢不明，使孔德妨。女孽乱国，虐政伤仁。

**师**：麞鹿逐牧，饱归其居。还反次舍，乐得自如。

**遯**：三头六足，欲盗东国。颜子在迩，祸灭不成。

**咸**：比目四翼，来安吾国。福喜上堂，与我同床。

**旅**：前屈后曲，形体饬急。绞黑大索，困于清室。

**小过**：凤有十子，同巢共母。仁圣在位，欢以相保。兴彼周鲁。

**渐**：搏髀大笑，不知忧惧。开立大路，为主所召。

**蹇**：僮子射御，不知所定。质疑蓍龟，孰知所避？国安土乐，宜利止居。兵寇不至，民无骚扰。

**艮**：涂行破车，丑女无媒。莫适为耦，孤困独居。

**谦**：涉尸留鬼，大斧所视。文昌司过，简公乱死。

**否**：薄为灾虐，风吹云却。欲上不得，复归其宅。

**萃**：被发兽心，难与比邻。来如飘风，去似绝弦，为狼所残。

**晋**：南有嘉鱼，驾黄取鳞。鲂鲤弥弥，利来无忧。

**豫**：大足长股，利出行道。囷仓充盈，䟽齿善市。宜钱富家，事得万倍。

**观**：桃夭少叶，婚悦宜家。君子乐胥，长利止居。

**比**：望尚阿衡，太宰周公。藩屏汤武，立为侯王。

**剥**：明德孔嘉，万岁无亏。驾龙巡狩，王得安所。

**坤**：六鷁退飞，为襄败祥。陈师合战，右股夷伤。遂以薨崩，霸功不终。


