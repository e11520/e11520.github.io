---
layout: book
title: 乾 ䷀
---

[返回目录](./)

# 乾 ䷀

**乾：元亨，利贞。**

《彖》曰：大哉乾元，万物资始，乃统天。云行雨施，品物流形。大明始终，六位时成，时乘六龙以御天。乾道变化，各正性命，保合大和，乃利贞。首出庶物，万国咸宁。

《象》曰：天行健，君子以自强不息。

**初九：潜龙，勿用。**

《象》曰：潜龙勿用，阳在下也。

**九二：见龙在田，利见大人。**

《象》曰：见龙在田，德施普也。

**九三：君子终日乾乾，夕惕若，厉，无咎。**

《象》曰：终日乾乾，反复道也。

**九四：或跃在渊，无咎。**

《象》曰：或跃在渊，进无咎也。

**九五：飞龙在天，利见大人。**

《象》曰：飞龙在天，大人造也。

**上九：亢龙有悔。**

《象》曰：亢龙有悔，盈不可久也。
> shi

# 京氏易传：

䷀乾：纯阳用事，象配天，属金。与坤为飞伏，居世。《易》云：「用九，见群龙无首，吉。」九三、三公为应，肖乾乾夕惕之忧。甲壬配外内二象，积算起己巳火，至戊辰土。周而复始。五星从位起镇星，参宿从位起壬戍。建子起潜龙，建巳至极主亢位。配于人事为首，为君父；于类为马，为龙。降五行，颁六位。居西北之分野，阴阳相战之地。《易》云：「战于乾。」天六位，地六气。六象六包，四象分万物。阴阳无差，升降有等。人事吉凶见乎其象，造化分乎有无。六位纯阳，阴象在中。阳为君，阴为臣；阳为民，阴为事。阳实阴虚，明暗之象，阴阳可知。水配位为福德，木入金乡居宝贝，土临内象为父母，火来四上嫌相敌，金入金乡木渐微。宗庙上建戌亥，乾本位，阳极阴生，八卦例诸。


# 焦氏易传：

**乾之**

**乾**：道陟石阪，胡言连蹇。译喑且聋，莫使道通。请谒不行，求事无功。

**夬**：孤竹之墟，失妇亡夫。伤于蒺藜，不见少妻。东郭棠姜，武氏以亡。

**大有**：上帝之生，福佑日成。修德行惠，乐安且宁。

**大壮**：隙大墙坏，蠹众木折。狼虎为政，天降罪罚。高弑望夷，胡亥以毙。

**小畜**：据斗运，枢顺天无忧。与乐并居。

**需**：目瞤足动，喜如其愿，举家蒙宠。

**大畜**：三羊争雌，相逐奔驰，终日不食，精气劳疲。

**泰**：不风不雨，白日皎皎。宜出驱驰，通理大道。

**履**：空拳握手，倒地更起。富饶丰衍，快乐无已。

**兑**：鷁飞中退，举事不进，众人乱溃。

**睽**：阳旱炎炎，伤害禾谷，穑人无食，耕夫叹息。

**归妹**：背北相憎，心意不同，如火与金。

**中孚**：舜升大禹，石夷之野。徵诣王庭，并治水土。

**节**：龙角博预，位至公卿。世禄久长，起动安宁。

**损**：姬姜祥淑，二人偶食，论仁议福，以安王室。

**临**：南山昊天，刺政关身。疾悲无辜，背憎为仇。

**同人**：子号索哺，母行求食。反见空巢，訾我长息。

**革**：玄黄虺隤，行者劳疲。役夫憔悴，逾时不归。

**离**：胎生孚乳，长息成就。充满帝室，家国昌富。

**丰**：太微帝室，黄帝所宜。藩屏周卫，不可得入，常安无患。

**家人**：三女求夫，伺候山隅，不见复关，长思叹忧。

**既济**：梗生荆山，命制输班。袍衣剥脱，夏热冬寒。饥饿枯槁，莫人莫怜。

**贲**：室如悬磬，既危且殆；早见之士，依山谷处。

**明夷**：弓矢俱张，把弹折弦，丸发不至，道遇害患。

**无妄**：传言相误，非干径路。鸣鼓逐狐，不知迹处。

**随**：乘龙上天，两蛇为辅，涌跃云中，游观沧海，安乐长处。

**噬嗑**：坚冰黄鸟，啼哀悲愁，不见甘粒，但观藜蒿，数惊鸷鸟，为我心忧。

**震**：悬貆素餐，居非其安。失舆剥庐，休坐徒居。

**益**：公孙驾骊，载聘东齐。延陵说产，遗季紵衣。

**屯**：阳孤亢极，多所恨惑，车倾盖亡，身常忧惶；乃得其愿，雌雄相从。

**颐**：纯服黄裳，戴上与兴。德义既生，天下归仁。

**复**：三人为旅，俱归北海，入门上堂，拜谒王母，劳赐我酒。

**姤**：仁政不暴，凤凰来舍。四时顺节，民安其处。

**大过**：桀跖并处，人民愁苦。拥兵荷粮，战于齐鲁。

**鼎**：弱足刖跟，不利出门。市贾不利，折亡为患。

**恒**：东山西岳，会合俱食，百家送从，以成恩福。

**巽**：出门逢恶，与祸为怨。更相击刺，伤我手端。

**井**：鸑鸣岐山，龟应幽渊。男女媾精，万物化生。文王以成，为周开庭。

**蛊**：彭祖九子，据德不殆。南山松柏，长受嘉福。

**升**：卫侯东游，惑于少姬。亡我考妣，久迷不来。

**讼**：罢马上山，绝无水泉。喉焦唇乾，舌不能言。

**困**：噂噂所言，莫如我垣。欢喜坚固，可以长安。

**未济**：长面大鼻，来解己忧。遗吾福子，与我惠妻，惠吾嘉喜。

**解**：暗昧冥语，相传诖误。鬼魅所舍，谁知卧处。

**涣**：跛踦相随，日暮牛罢。陵迟后旅，失利亡雌。

**坎**：黄鸟采菉，既嫁不荅。念我父兄，思复邦国。

**蒙**：鴶鵴鳲鸠，专一无尤。君子是则，长受嘉福。

**师**：仓盈庾忆，宜稼黍稷。国家富有，人民蕃息。

**遯**：弱鸡无距，与鹊交鬭，翅折目盲，为鸠所伤。

**咸**：三人求橘，反得丹穴。女贵以富，黄金百镒。

**旅**：茧栗牺牲，敬享鬼神。神嗜饮食，受福多孙。

**小过**：从风放火，荻芝俱死。三害集房，叔子中伤。

**渐**：阳低头，阴仰首。水为灾，伤我足。进不利，难生子。

**蹇**：骑㹠逐羊，不见所望，径涉虎穴，亡羊失羔。

**艮**：民怯城恶，奸人所伏。寇贼大至，入我郛郭，妻子俘获。

**谦**：山险难登，涧中多石，车驰轊击，载重伤轴。儋负善踬，跌踒右足。

**否**：载日晶光，骖驾六龙。禄命彻天，封为燕王。

**萃**：任劣力薄，孱驽恐怯，如猬见鹊，不敢拒格。

**晋**：三痴俱走，迷路失道，惑不知归，反入患口。

**豫**：禹凿龙门，通利水源。东注沧海，民得安存。

**观**：江河淮海，天之奥府。众利所聚，可以饶有。乐我君子，百福是受。

**比**：中夜狗吠，盗在墙外。神明佑助，销散皆去。

**剥**：大禹式路，蚩尤除道。周匝万里，不危不殆，见其所使，无所不在。

**坤**：招殃来螫，害我邦国；病在手足，不得安息。


