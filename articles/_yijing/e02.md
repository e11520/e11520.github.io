---
layout: book
title: 夬 ䷪
---

[返回目录](./)

# 夬 ䷪

**夬：扬于王庭，孚号，有厉，告自邑，不利即戎，利有攸往。**

《彖》曰：夬，决也，刚决柔也。健而说，决而和，扬于王庭，柔乘五刚也。孚号有厉，其危乃光也。告自邑，不利即戎，所尚乃穷也。利有攸往，刚长乃终也。

《象》曰：泽上于天，夬；君子以施禄及下，居德则忌。

**初九：壮于前趾，往不胜为咎。**

《象》曰：不胜而往，咎也。

**九二：惕号，莫夜有戎，勿恤。**

《象》曰：莫夜有戎，得中道也。

**九三：壮于頄，有凶。君子夬夬，独行，遇雨，若濡，有愠，无咎。**

《象》曰：君子夬夬，终无咎也。

**九四：臀无肤，其行次且。牵羊悔亡，闻言不信。**

《象》曰：其行次且，位不当也。闻言不信，聪不明也。

**九五：苋陆夬夬，中行无咎。**

《象》曰：中行无咎，中未光也。

**上六：无号，终有凶。**

《象》曰：无号之凶，终不可长也。

# 京氏易传：

夬：刚决柔，阴道灭，五阳务下，一阴危上，将反游魂。九四、悔也，泽上于天，君道行也，与《兑》为飞伏。九五、立世，九二、大夫为应，建始己亥至甲辰，积算起甲辰至癸卯，周而复始，金木分《乾》《兑》入《坤》象。五星从位起太阴，亢宿从位降丁酉，分气候二十八。《易》云：「泽上于天，《夬》。」「扬于王庭。」柔道消，消不可极，反于游魂。九四、柔来文刚，阴道存也，阴之道不可终否，刚柔相济，日月明矣。天地定位，人事通也。故曰：「雷动风行，山泽通气。」人之运动，体斯合矣。阴阳升降，反复道也。次降入游魂水天《需》卦。


# 焦氏易传：

**夬之**

**乾**：狼戾美谋，无言不殊。允厌帝心，悦以获佑。

**夬**：戴尧扶禹，松乔彭祖。西过王母，道里夷易，无敢难者。

**大有**：鹿食美草，逍遥求饱。日暮后门，过期乃还，肥泽且厌。

**大壮**：四足俱走，奴疲在后。德战不胜，败于东楚。

**小畜**：阴阳精液，高熟晚拆。治卵成鬼，肇生头目。日有大喜。

**需**：薄为藩蔽，劲风吹却，欲上不得，复归其宅。

**大畜**：始加元服，二十系室。新婚既乐，伯季有得。

**泰**：清冷如云，为兵导先。民人冤急，不知西东。

**履**：饥蛊作害，偏多乱缠，绪不可得。

**兑**：以缗易丝，抱布自媒。弃礼急情，卒罹悔忧。

**睽**：三羊上山，驰至大原。黄龙负舟，遂到夷伤，究其玉囊。

**归妹**：

**中孚**：渊泉溢出，为我邑祟。道路不通，孩子心愦。

**节**：大麓鱼池，陆为海涯。君子失行，小人相携。

**损**：畏昏不行，候待旦明。燎猎受福，老赖其庆。

**临**：旦生夕死，名曰婴鬼，不可得视。

**同人**：坐争立讼，纷纷匈匈。卒成祸乱，灾及家公。

**革**：江南多蝮，螫于手足。冤烦诘屈，痛彻心腹。

**离**：南国盛茂，黍稷醴酒。可以飨养，乐我嘉友。

**丰**：醉卧道傍，迷旦失明，不全我生。

**家人**：鸣鸠七子，均而不殆。长大成就，弃而合好。

**既济**：传言相误，非奸径路。鸣鼓逐狼，不知迹处。

**贲**：娶于姜吕，驾迎新妇。少齐在门，夫子欢喜。

**明夷**：长夜短日，阴为阳贼。万物空枯，藏于北陆。

**无妄**：戴笠独宿，昼不见日。勤苦无代，长劳悲思。

**随**：天孙帝子，与日月处。光荣于世，福禄祉祉。

**噬嗑**：长城骊山，生我大残。涉叔发难，唐叔为患。

**震**：君明主贤，鸣求其友。显德之政，可以履事。

**益**：孤独特处，莫依无辅，心劳志苦。

**屯**：鸡鸣失时，君骚相忧。犬吠不休，行者稽留。

**颐**：二室灵台，文所止游。云物备故，长乐无忧。

**复**：姬姜既欢，二姓为婚。霜降合好，西施在前。

**姤**：山石朽破，消崩堕坠。上下离心，君受其祟。

**大过**：久阴霖雨，涂行泥潦。商人依山，市空无有。

**鼎**：心无所据，射鹿不得。多言少实，语成无事。

**恒**：朽根刖树，花叶落去。卒逢火焱，随风僵仆。

**巽**：恬淡无患，游戏道门。与神往来，长乐以安。

**井**：虎除善猛，难为功医。骥疲盐车，困于衘棰。

**蛊**：晨风文翰，大举就温。昧过我邑，羿无所得。

**升**：倔傀加俄，前后相违。言如鳖咳，语不可知。

**讼**：东行破车，步入危家。衡门垂倒，无以为主。卖袍续食，糟糠不饱。

**困**：五龙俱超，强者敢走。露我苗稼，年岁大有。

**未济**：东失大珠，西行弃襦。时多不利，使我后起。

**解**：登高望家，役事未休。王政靡盬，不得逍遥。

**涣**：被服大冠，游戏道门。以礼相终，身无殃患。

**坎**：城坏压境，数为齐病。侵伐不休，君臣扰忧。上下屈竭，士民无财。

**蒙**：凫鷖游泾，君子以宁。履德不愆，福禄来成。

**师**：青牛白咽，呼我俱田。历山之下，可以多耕。岁稔时节，民人安宁。

**遯**：树表为坛，相与期言。午中不会，宠名弃废。

**咸**：忧在心腹，内崩为疾。祸起萧墙，意如制国。

**旅**：北登鬼丘，驾龙东游。王叔御后，文武何忧？

**小过**：十里望烟，散涣四分。形体灭亡，可入深渊，终不见君。

**渐**：俊辞解谢，除去垢污。惊之成患，婴氏醳残。

**蹇**：手足易处，头尾颠倒。公为雌妪，乱其蚕织。

**艮**：安上宜官，一日九迁。逾群越等，牧在常山。

**谦**：田鼠野雏，意常欲去。拘制笼槛，不得摇动。

**否**：班马旋师，以息劳疲。役夫嘉喜，入户见妻。

**萃**：文母圣子，无疆寿考。为天下主，人受其福。

**晋**：执辔西朝，回还故处。麦秀伤心，叔父无忧。

**豫**：月趍日步，周遍次舍。历险致远，无有难处。

**观**：疾贫望仕，使伯南贩。开牢择羊，多得大䍧。

**比**：异国殊俗，情不相得。金木为仇，百贼擅杀。

**剥**：随时春草，旧枝叶起。扶踈条桃，长大美盛，华沃铄舒。

**坤**：岁暮花落，阳入阴室。万物伏匿，绝不可得。


