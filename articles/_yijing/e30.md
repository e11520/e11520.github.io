---
layout: book
title: 屯 ䷂
---

[返回目录](./)

# 屯 ䷂

**屯：元亨，利贞，勿用有攸往，利建侯。**

《彖》曰：屯，刚柔始交而难生，动乎险中，大亨贞。雷雨之动满盈，天造草昧，宜建侯而不宁。

《象》曰：云，雷，屯；君子以经纶。

**初九：磐桓；利居贞，利建侯。**

《象》曰：虽磐桓，志行正也。以贵下贱，大得民也。

**六二：屯如邅如，乘马班如。匪寇婚媾，女子贞不字，十年乃字。**

《象》曰：六二之难，乘刚也。十年乃字，反常也。

**六三：即鹿无虞，惟入于林中，君子几不如舍，往吝。**

《象》曰：即鹿无虞，以纵禽也。君子舍之，往吝穷也。

**六四：乘马班如，求婚媾，往吉，无不利。**

《象》曰：求而往，明也。

**九五：屯其膏，小贞吉，大贞凶。**

《象》曰：屯其膏，施未光也。

**上六：乘马班如，泣血涟如。**

《象》曰：泣血涟如，何可长也。

# 京氏易传：

屯：内外刚长，阴阳升降，动而险。凡为物之始，皆出先难后易，今《屯》则阴阳交争，天地始分，万物萌兆，在于动难。故曰《屯》。故《易》曰：「《屯》如邅如，乘马班如，泣血涟如。」难定乃通。《易》云：「女子贞不字，十年乃字。」土木应象见吉凶，与《震》为飞伏。世上见大夫，应至尊，阴阳得位，君臣相应，可以定难于草昧之世，建乙酉至庚寅，积算起庚寅至己丑，周而复始。五星从位起岁星，虚宿从位降庚寅，分气候三十六，阳适阴，入中女。子午相敌，见吉凶。


# 焦氏易传：

**屯之**

**乾**：泛泛柏舟，流行不休。耿耿寤寐，心怀大忧。仁不逢时，复隐穷居。

**夬**：有鸟来飞，集于古树。鸣声可恶，主将出去。

**大有**：河伯大呼，津不得渡。船空无人，往来亦难。

**大壮**：冬采薇兰，地冻坚坼。利走室北，暮无所得。

**小畜**：夹河为婚，期至无船。淫心失望，不见所欢。

**需**：夏台羑里，汤

**大畜**：克身洁己，逢禹巡狩。锡我玄圭，拜受福佑。

**泰**：坐位失处，不能自居。贼破王邑，阴阳颠倒。

**履**：百足俱行，相辅为强。三圣翼事，王室宠光。

**兑**：道路僻除，南至东辽。卫子善辞，使国无忧。

**睽**：伯蹇叔盲，莫与守床。失我衣裘，伐民除乡。

**归妹**：树我藿豆，鹿兔为食。君不恤护，秋无收入。

**中孚**：北陆闭蛰，隐伏不出。目盲耳聋，道路不通。

**节**：众神集众，相与议语。南国虐乱，百姓愁苦。兴师征讨，更立贤主。

**损**：踦牛失角，下山伤轴。失其利禄。

**临**：家给人足，颂声并作。四夷宾伏，干戈韬阁。

**同人**：三孙荷弩，无益于辅。城弱不守，邦君受讨。

**革**：从容长闲，游戏南山。拜祠祷神，使神无患。

**离**：阴变为阳，女化作男。治道得通，君臣相承。

**丰**：黄鸟悲鸣，愁不见星。困于鸷鸟，鸇使我惊。

**家人**：崔嵬北狱，天神贵客。温仁正直，主布恩德。开衣不已，蒙受大福。

**既济**：栋隆辅强，宠贵日光。福善并作，乐以高明。

**贲**：路多枳棘，步刺我足。不利旅客，为心作毒。

**明夷**：虿室蜂户，螫我手足。不可进取，为身害速。

**无妄**：鸣条之图，北奔犬胡。左衽为长，国号匈奴。主君旄头，立尊单于。

**随**：太乙驾骝，从天上来。徵我叔季，封为鲁侯。

**噬嗑**：陈妻敬仲，兆兴齐姜。营丘是适，八世大昌。

**震**：龟鳖列市，河海饶有。长钱善价，商李悦喜。

**益**：水戴船舟，无根以浮。往往溶溶，心劳且忧。

**屯**：兵征大宛，北出玉关。与胡寇战，平城道西，七日绝粮，身几不全。

**颐**：冬华不实，国多盗贼。疾病难医，鬼哭其室。

**复**：牧羊稻园，闻虎呻喧。惧畏惕息，终无祸患。

**姤**：东徙不时，触患离忧。井泥无濡，思叔旧居。

**大过**：襄送季女，至于荡道。齐子旦夕，留连久处。

**鼎**：区脱康居，慕义入朝。湛露之欢，三爵毕恩。复归野庐，与母相扶。

**恒**：多载重负，捐弃于野。予母谁子，但自劳苦。

**巽**：久客无依，思归我乡。雷雨盛溢，道未得通。

**井**：大蛇当路，使季畏惧。汤火之灾，切近我肤。赖其天幸，趋于王庐。

**蛊**：南巴六安，石解戟天。所指不已，耋老复丁。弊室旧墟，更为新家。

**升**：东山救乱，处妇思夫。劳我君子，役无休已。

**讼**：泥津污辱，弃捐沟渎。所共笑哭，终不显录。

**困**：跛踬未起，先利后市，不得鹿子。

**未济**：爱我婴女，牵衣不与。冀幸高贵，反曰贱下。

**解**：山陵丘墓，魂魄失舍。精神尽竭，长寝不觉。

**涣**：同枕同袍，中年相知。少贾无失，独居愁思。

**坎**：朽根倒树，花叶落去。卒逢火焱，随风偃仆。

**蒙**：山崩谷绝，天福尽竭。泾渭失纪，玉厤尽已。

**师**：李梅冬实，国多盗贼。扰乱并作，君不能息。

**遯**：江河海泽，众利安宅。可以富有，饮御嘉客。

**咸**：炎绝续光，火灭复明。简易理得，以成乾功。

**旅**：双凫俱飞，欲归稻食。经涉萑泽，为矢所射，伤我胸臆。

**小过**：痴狂妄作，心诳善惑。迷行失路，不知南北。

**渐**：二人俱东，道路争讼。意乖不同，使君忷忷。

**蹇**：为季求妇，家在东海。水长无船，不见所欢。

**艮**：年常蒙庆，今岁受福。三夫采葩，出必有得。

**谦**：甘露醴泉，太平机关。仁德感应，岁乐民安。

**否**：登几上舆，驾驷南游。合从散横，燕齐以强。

**萃**：黄帝所生，伏羲之宇。兵刃不至，利以居止。

**晋**：乌鸣嘻嘻，天火将起。燔我室屋，灾及姬后。

**豫**：重茵厚席，循皋采藿。虽踬不惧，反复其宅。

**观**：东邻嫁女，为王妃后。庄公筑馆，以尊王母。归于京师，季姜悦喜。

**比**：獐鹿逐牧，饱归其居。反还次舍，无有疾故。

**剥**：天官列宿，五神共舍。宫阙光坚，君安其居。

**坤**：采薪得麟，大命陨颠。豪雄争名，天下四分。


