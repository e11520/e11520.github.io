---
layout: book
title: 解 ䷧
---

[返回目录](./)

# 解 ䷧

**解：利西南，无所往，其来复吉。有攸往，夙吉。**

《彖》曰：解，险以动，动而免乎险，解。解利西南，往得众也。其来复吉，乃得中也。有攸往夙吉，往有功也。天地解，而雷雨作，雷雨作，而百果草木皆甲坼，解之时大矣哉！

《象》曰：雷雨作，解；君子以赦过宥罪。

**初六：无咎。**

《象》曰：刚柔之际，义无咎也。

**九二：田获三狐，得黄矢，贞吉。**

《象》曰：九二贞吉，得中道也。

**六三：负且乘，致寇至，贞吝。**

《象》曰：负且乘，亦可丑也，自我致戎，又谁咎也。

**九四：解而拇，朋至斯孚。**

《象》曰：解而拇，未当位也。

**六五：君子维有解，吉；有孚于小人。**

《象》曰：君子有解，小人退也。

**上六：公用射隼于高墉之上，获之，无不利。**

《象》曰：公用射隼，以解悖也。

# 京氏易传：

解：阴阳积气，聚散以时，内险外动，必散。《易》云：「解者、散也，解也。」品汇甲拆，雷雨交作，积气运动，天地剖判，成卦之义在于九二，与《坎》为飞伏。立大夫于世为人，而六五降应，委权命于庶品，建戊寅至癸未，推吉凶于阴阳，定运数于岁时，积算起癸未至壬午，周而复始。五星从位起镇星，氏宿从位降戊辰，木下见水，动而险，阴阳会散，万物通焉。升降属阳荡阴，以阳为尊，尊者高而卑者低，变六三为九三《恒》卦，分气候定数，极位于三十六。变《坎》入《巽》，居内象，为雷风运动，鼓吹万物，谓之《恒》。


# 焦氏易传：

**解之**

**乾**：大都之居，无物不具。抱布贸丝，所求必得。

**夬**：坚冰黄鸟，终日悲号。不见白粒，但观蓬蒿。数惊鸷鸟。孰为我忧？

**大有**：覆手举牍，易为功力。月正元日，平饮致福。

**大壮**：骄胡大形，造恶作凶。无所能成，还自灭身。

**小畜**：福弃我走，利不可得。幽人利贞，终无怨慝。

**需**：许嫁既婚，利福在身。适惠生桓，为我鲁君。

**大畜**：胎养萌生，始见兆形。遭逢雷电，摧角折颈。采䖟山头，终安不倾。

**泰**：阳衰伏匿，阴淫为贼。赖幸王孙，遂至喜国。

**履**：夫妻反目，不能正室。翁云于南，姬言还北。并后匹嫡，二政乱国。

**兑**：水中大贾，求利食子。商人至市，空无所有。

**睽**：驾福乘喜，东至嘉国。戴庆南行，离我室居。

**归妹**：

**中孚**：悦以内安，不利出门。忧除祸消，公孙何尤。

**节**：左眇右盲，目视不明。下民多孽，君失其常。

**损**：下扰上烦，蠹蛊为患，岁饥无年。

**临**：天孙帝子，与日月处。光荣于世，福禄繁祉。

**同人**：鸣鸾四牡，驾出行狩。合格有获，献公饮酒。

**革**：麟游凤舞，岁乐民喜。

**离**：寅重微民，岁乐年息。有国无咎，君子安喜。

**丰**：雷鼓东行，稼穑凋伤。大夫执政，君替其明。

**家人**：三女求夫，伺候山隅。不见复关，长思忧叹。

**既济**：上政搔扰，螟䖝并起。害我嘉谷，年岁无稷。

**贲**：经棘正冠，意盈不廉。桀纣迷惑，谗佞伤贤，使国乱烦。

**明夷**：恪敬竟职，心不作慝。君明臣忠，民赖其福。

**无妄**：钓鲂河湄，水长无涯，振手徒归。上下昏迷，属公孙齐。

**随**：道理和得，人不相贼。君子往之，乐有利福。

**噬嗑**：鷁飞中退，举事不遂。且守仁德，犹免失坠。

**震**：水深难游，霜寒难涉。商伯失利，旅人稽留。

**益**：鸡雉失雏，常畏狐狸。黄池要盟，越国以昌。

**屯**：孟伯食长，惧其畏王。赖四蒙五，抱福归房。

**颐**：阳春枯槁，夏多水潦。霜雹俱击，伤我禾黍，年岁困苦。

**复**：平正贱使，主服苦事。

**姤**：王铣铁颐，仓库空虚。市贾无盈，与我为仇。

**大过**：三身六齿，痛疾不已。龋病蠹缺，堕落其宅。

**鼎**：行行窘步，次宿方舍。居安不惧，姬姜何忧？

**恒**：鸟集茂木，顺柔利贞。心乐愿得，感戴慈母。

**巽**：发輗温汤，过角宿房。宜时布和，无所不通。

**井**：和气所在，物皆不朽。圣贤居位，国无凶咎。

**蛊**：水土相得，万物蕃殖。膏泽优渥，君子有德。

**升**：贼仁伤德，天怒不福。斩刈宗社，失其本域。

**讼**：入门大喜，上堂见母。妻子俱在，兄弟饶友。

**困**：万物初生，蛰虫振起。益寿增福，日受其喜。

**未济**：干旄旌旗，执职在郊。虽有宝珠，无路致之。

**解**：驾行出游，鸟鬭车前，更相捽灭。兵寇旦来，回车亟还，可以无忧。

**涣**：春草萌生，万物敷荣。阴阳和调，国乐无忧。

**坎**：失恃无友，嘉耦出走，傫如丧狗。

**蒙**：防舆疲驷，不任衘辔。君子服之，谈何容易。

**师**：推车上山，力不能任。颠蹶蹉跌，伤我中心。

**遯**：启蛰始生，万物美荣。祉禄未成，市贾无嬴。

**咸**：登几上车，驾驷南游。合散从横，燕秦以强。

**旅**：季世多忧，乱国淫游。殃祸立至，民无以休。

**小过**：丹书之信，言不负语。易我驎骥，君子有德。

**渐**：一年九锁，更相牵挛。案明如市，不得东西。请谳得报，日中被刑。

**蹇**：四奸为残，齐鲁道难。前驱执殳，戒守无患。

**艮**：跛踦相随，日莫牛罢。陵迟后旅，失利亡雌。

**谦**：三火高明，雨灭其光。高位疾颠，骄恣诛伤。

**否**：入山求玉，不见和璞。终日至暮，劳无所得。

**萃**：窃名盗位，居非其家。霜陨不实，为阴所贼。

**晋**：异国他土，出良骏马。去如奔䖟，害不能伤。

**豫**：褁糗荷粮，与利相逢。高飞有德，君大获福。

**观**：陪依在位，乘非其器。折足覆餗，毁伤宝玉。

**比**：雁飞退去，不食其雏。禽尚如此，何况人与？

**剥**：申酉退跌，阴慝前作。柯条花枝，复泥不白。

**坤**：胶著木连，不出牢关。家室相安。


