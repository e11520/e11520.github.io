---
layout: book
title: 家人 ䷤
---

[返回目录](./)

# 家人 ䷤

**家人：利女贞。**

《彖》曰：家人，女正位乎内，男正位乎外，男女正，天地之大义也。家人有严君焉，父母之谓也。父父，子子，兄兄，弟弟，夫夫，妇妇，而家道正；正家而天下定矣。

《象》曰：风自火出，家人；君子以言有物，而行有恒。

**初九：闲有家，悔亡。**

《象》曰：闲有家，志未变也。

**六二：无攸遂，在中馈，贞吉。**

《象》曰：六二之吉，顺以巽也。

**九三：家人嗃嗃，悔厉吉；妇子嘻嘻，终吝。**

《象》曰：家人嗃嗃，未失也；妇子嘻嘻，失家节也。

**六四：富家，大吉。**

《象》曰：富家大吉，顺在位也。

**九五：王假有家，勿恤，往吉。**

《象》曰：王假有家，交相爱也。

**上九：有孚威如，终吉。**

《象》曰：威如之吉，反身之谓也。

# 京氏易传：

家人：乾刚俱变文明，内外相应。阴阳得位，居中履正。火上见风，《家人》之象。闲邪存诚，嗃嗃得中，互体见文明，家道明也。内平遇《坎》险象，《家人》难也，酌中之义在于六二，与《离》为飞伏。建始癸卯至戊申，积算起戊申至丁未，金土入《离》《巽》，大夫居世，应九五立君位，五星从位起太阴，箕宿从位降己丑，分气候，其数三十六。火木分形，阴阳得位，内外相资，二气相合。君君臣臣，父父子子，兄兄弟弟。《易》曰：「《家人》嗃嗃，父子嘻嘻。」治家之道分于此也。吉凶之义，配五行进退，文明运动，变化之象。九三、适阴入《震》，风为雷合曰《益》，次降风雷《益》卦。


# 焦氏易传：

**家人之**

**乾**：千岁槐根，身多斧瘢。伤痈擣理，枝叶不出。

**夬**：出门怀忧，东上祸丘。与凶相遇，自为灾患。

**大有**：仲春孟夏，和气所舍。生我嘉福，国无残贼。

**大壮**：六甲无子，己丧其戊。五丁不亲，庚失曾孙，癸走出门。

**小畜**：杲杲白日，为月所食。损上毁下，郑昭出走。

**需**：主有圣德，上配大极。皇灵建中，授我以福。

**大畜**：学灵三年，圣且明神。先知善祥，吉喜福庆。神乌来见，告我无忧。

**泰**：仁德履洽，恩及异域。泽被殊方，福庆隐伏。作蚕不织，寒无所得。

**履**：君子失意，小人得志。乱扰并作，奸邪充塞。虽有百尧，颠不可救。

**兑**：何材待时，闭户独愁。蚯蚓冬行，解我无忧。桑蚕不得，女功弗成。

**睽**：安床厚褥，不归久宿。弃我喜宴，困于南国。投杼之忧，弗成祸灾。

**归妹**：

**中孚**：祸走患伏，喜为我福。凶恶消亡，灾害不作。

**节**：害政养贼，背主入愆。跛行不安，国危为患。

**损**：刚柔相呼，二姓为家。霜降既同，惠我以仁。

**临**：节情省欲，贼敛有度。家给人足，公刘以富。

**同人**：击鼓合战，士怯叛亡。威令不行，败我成功。

**革**：泉涸龙忧，箕子为奴。干叔陨命，殷破其家。

**离**：南行出城，世得福祉。王姬归齐，赖其所欲。

**丰**：日新东从，魁杓为祸。仆台为秦，使我久坐。

**家人**：天命赤乌，与君徼期。征伐无道，诛其君傲，居止何忧？

**既济**：播天舞地，哓乱神所，居乐无咎。

**贲**：画龙头颈，文章不成。甘言美语，诡辞无名。

**明夷**：骑豚逐羊，不见所望。经涉虎庐，亡身失羔。

**无妄**：威权分离，乌夜徘徊。群蔽目光，大人诛伤。

**随**：登虚望贫，暮食无食。长子南戍，与我生分。

**噬嗑**：张狂妄作，与恶相逢。不得所欲，生我独凶。

**震**：黄牛騂犊，东行折角。冀得百牂，反亡我囊。

**益**：天马五道，炎火分处。往来上下，住又驹亡。衣柔巾麻，相随哭歌，凶恶如何？

**屯**：娶于姜吕，驾迎新妇。少齐在门，夫子欢喜。

**颐**：东山家辞，处妇思夫。伊威盈室，长股羸户。叹我君子，役日未已。

**复**：温仁君子，忠孝所在。八国为邻，祸灾不处。

**姤**：西行求玉，冀得隋璞。反见凶恶，使我惊惑。

**大过**：张颔开口，舌直距齿。然诺不行，政乱无绪。

**鼎**：向食饮酒，嘉宾聚会。牂羊大猪，君子饶有。

**恒**：安上宜官，一日九迁。逾群超等，牧养恒山。

**巽**：孩子贪饵，为利所悦。探把釜甑，烂其臂手。

**井**：张牙反目，怒齚作怒。狂马烧犬，道惊伤轸。

**蛊**：东市齐鲁，南贾荆楚。羽毛齿革，为吾利宝。

**升**：高楼无柱，颠僵不久。纣失三仁，身死牧野。

**讼**：耄老蒙钝，不见东西。少者弗慕，君不与谋。悬舆致仕，退归里居。

**困**：避祸逃殃，身外不伤。高贵疾颠，华落堕凶。

**未济**：异国殊俗，情不相得。金木为仇，酉贼檀谷。

**解**：西贾巴蜀，寒雪至毂。欲前不得，复反其室。

**涣**：解商惊惶，散我衣装，君不安邦。

**坎**：吹角高邦，有夫失羊。众民惊惶，警慎避咎，勑不行殃。

**蒙**：膏壤肥泽，民人孔乐。宜利居止，长安富有。

**师**：三狂北行，道逢大狼。暮宿患泽，为祸堪伤。

**遯**：东邻嫁女，为王妃后。庄公筑馆，以尊王母，归于京师，季姜悦喜。

**咸**：心狂老悖，视听耸类。政令无常，下民多孽。

**旅**：山陵丘墓，魂魄室屋。精光竭尽，长卧无觉。

**小过**：老马无驹，病鸡不雏。三雌独宿，利在山北。

**渐**：执斧破薪，使媒求妇。和合二姓，亲御斯酒。居比邻里，姑公悦喜。

**蹇**：五方四维，平安不危。利以居止，保有玉女。

**艮**：路多枳棘，步刺我足。不利旅客，为心作毒。

**谦**：尹氏伯奇，父子生离。无罪被辜，长舌为灾。

**否**：东求金玉，反得弊石。名曰无宜，字曰丑恶，众所贱薄。

**萃**：出门无妄，动作失利。衔忧怀祸，使我多悴。

**晋**：阴雾不清，浊政乱民。孟秋季夏，水坏我居。

**豫**：三谷不熟，民苦困极。驾之新邑，嘉乐有德。

**观**：恭宽信敏，功加四海。辟去不祥，喜来从母。

**比**：更旦初岁，振除祸败。新衣元服，拜受利福。

**剥**：骑龙乘风，上见神公。彭祖受刺，王乔赞通。巫咸就位，拜寿无穷。

**坤**：喭喭谔谔，虎豹相齚。惧畏悚息，终无难恶。


