---
layout: book
title: 恒 ䷟
---

[返回目录](./)

# 恒 ䷟

**恒：亨，无咎，利贞，利有攸往。**

《彖》曰：恒，久也。刚上而柔下，雷风相与，巽而动，刚柔皆应，恒。恒亨无咎，利贞；久于其道也，天地之道，恒久而不已也。利有攸往，终则有始也。日月得天，而能久照，四时变化，而能久成，圣人久于其道，而天下化成；观其所恒，而天地万物之情可见矣！

《象》曰：雷风，恒；君子以立不易方。

**初六：浚恒，贞凶，无攸利。**

《象》曰：浚恒之凶，始求深也。

**九二：悔亡。**

《象》曰：九二悔亡，能久中也。

**九三：不恒其德，或承之羞，贞吝。**

《象》曰：不恒其德，无所容也。

**九四：田无禽。**

《象》曰：久非其位，安得禽也。

**六五：恒其德，贞，妇人吉，夫子凶。**

《象》曰：妇人贞吉，从一而终也。夫子制义，从妇凶也。

**上六：振恒，凶。**

《象》曰：振恒在上，大无功也。

# 京氏易传：

恒：久于其道，立于天地，雷与风行，阴阳相得，尊卑定矣。号令发而万物生焉，雷风行而四方齐也，与《巽》为飞伏。三公治世，应于上六宗庙，建己卯至甲申，金木起度数，积算起甲申至癸未，周而复始。五星从位起太白，房宿从位降辛酉，上下二象见木，分阴阳于内外，气候分数三十八，九三至于阳屯之位，不顺所履，无定其位。《易》云：「不恒其德，或承之羞。」阴阳升降反于阴，君道渐进，臣下争权，运及于《升》。


# 焦氏易传：

**恒之**

**乾**：登墀踒足，南行折角，长夜之室，不逢忠直。

**夬**：争鸡失羊，亡其金囊，利不得长，陈蔡之患，赖楚以安。

**大有**：忧人之患，履伤浮愿，为身祸残，笃心自守，与喜相抱。

**大壮**：朽根枯株，不生肌肤，病在心腹，日以焦劳。

**小畜**：既嫁宜吉，出入无忧，三圣并居，国安无灾。

**需**：张牙切齿，断怒相及，咎起萧墙，牵引吾子，患不可解，忧惊吾母。

**大畜**：不孝之患，子为母残，老耄莫养，独坐空垣。

**泰**：一身两头，近适二家，乱不可治。

**履**：北陆阳伏，不知白黑，君子伤谗，正害善人。

**兑**：张狂妄行，窃食盗粮，狗吠非主，啮伤我足。

**睽**：日莫闭目，随阳休息，箕子以之，乃受其福，举首多言，必为悔残。

**归妹**：

**中孚**：被蔽复貌，危者得安，乡善无患，商人有息，利来入门。

**节**：门户乏食，困无谁告，对门不通，莫所归急，种藏五谷，一花百叶。

**损**：五胜相贼，火得水息，精光消灭，绝不长续。

**临**：神之在丑，逆破为咎，不利西南，人休止后。

**同人**：南行怀忧，破其金舆。安坐故庐，乃无灾患。

**革**：六月种黍，岁晚无雨，秋不宿酒，神失其所。先困后通，与福相逢。

**离**：新田宜粟，上农得谷，君子推德，千百以福。

**丰**：播输折辐，马不得行，竖牛之谗，贼其父兄，布裘不伤，终身无残。

**家人**：昧之东域，误过虎邑，失我熊胔，饥无所食。

**既济**：三妪治民，不胜其任。两马争车，败坏室家。

**贲**：贩马卖牛，会值虚空，利得尠少，留连为忧。

**明夷**：冬采微兰，地冻坚难。利走失北，暮无所得。

**无妄**：飞来之福，入我嘉室，以安吾国。

**随**：昧旦不明，暗我无光，丧灭失常，使我心伤。

**噬嗑**：攘臂极肘，怒不可止，狼戾复佷，无与为市。

**震**：出入休居，安止相忧，上室之权，虎为季残。

**益**：东资齐鲁，得騂犬马。便辟能言，巧贾善市。八邻并户，请火不与。人道闭塞，鬼守其宇。

**屯**：开门除忧，伯自外来，切切无患，我之得欢。

**颐**：南过棘门，钩裂我冠，鬭之伤襦，使君恨忧。

**复**：阿衡服箱，太乙载行，逃时历舍，所之吉昌。

**姤**：九登十陟，马跌不前，管子佐之，乃能上山。

**大过**：重或射卒，不知所定，质疑蓍龟，孰可避大？明神报荅，告以肌如。

**鼎**：騋牝龙身，日取三千，南上苍梧，与福为婚，道里夷易，身安无患。

**恒**：黄帝所生，伏羲之宗，兵刀不至，利以居止。

**巽**：怨虱烧被，忿怒生祸，偏心作难，意如为乱。

**井**：五岳四渎，合润为德，行不失理，民赖息福。

**蛊**：江阴水侧，舟楫破乏，孤不得南，豹无以北，虽欲会盟，河水绝梁。

**升**：三狸捕鼠，遮遏前后，死于坏城，不得脱走。

**讼**：履不容足，南山多棘，毋出房闼，乃无疾病。

**困**：狼虎争强，礼义不行，兼吞其国，齐晋无主。

**未济**：蔽镜无光，不见文章。少女不市，弃其郤王。

**解**：鸟飞无翼，兔走折足，虽不会同，未得医工。

**涣**：警跸戒道，先驱除害，王后亲桑，以率群功，安我祖宗。

**坎**：驎麑凤稚，安乐无忧，捕鱼河海，利逾从居。

**蒙**：效耕释秬，有所疑止，空虚无子。

**师**：牛騂亡子，鸣于大野，申后阴徵，罡归其母。

**遯**：争讼之门，不可与邻，出入为忧，生我心患。

**咸**：簪短带长，幽思苦穷，瘠蠡小瘦，以病之隆。

**旅**：驾之南海，晨夜不止，君子劳疲，仆使燋苦。

**小过**：叠叠垒垒，如其之室，一身十子，古公治邑。

**渐**：苍耳东从，道顿跂踦，日辰不良，病为祟祸。

**蹇**：蓼萧瀼瀼，君子龙光，鸣鸾雍雍，福禄来同。

**艮**：南山昊天，刺政关身，疾病无辜，背增为仇。

**谦**：咸阳辰巳，长安戌亥，丘陵生上，非鱼鰌市，可以避不，终无凶咎。

**否**：牝马牝驹，岁字不休，君子衣服，利得有馀。

**萃**：东邻愁苦，君乱天纪，甘贪禄宠，必受其咎。意合志同，自外相从，见吾伯公。

**晋**：雨师娶妇，黄岩季子，成礼就昏，相呼南上，膏我下土，岁年大茂。

**豫**：不知何孙，夜来扣门，我慎外寝，兵戎且来。

**观**：然诺不行，欺天误人，使我灵宿，夜归温室，神怒不直，鬼击无目，欲求福利，适反自贼。

**比**：龙生于渊，因风身天，章虎炳文，为凶败轩，发輗温谷，暮宿昆仑，终身无患，充精照耀，不被祸难。

**剥**：高楼陆处，以避风雨，深堂邃宇，君安其所，牝鸡之晨，为我利弗，求得弗得。

**坤**：燕雀衰老，悲鸿入海，忧不在乡，差池其羽，颉颃上下，在位独处。


