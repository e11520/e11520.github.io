---
layout: book
title: 否 ䷋
---

[返回目录](./)

# 否 ䷋

**否之匪人，不利君子贞，大往小来。**

《彖》曰：否之匪人，不利君子贞。大往小来，则是天地不交，而万物不通也；上下不交，而天下无邦也。内阴而外阳，内柔而外刚，内小人而外君子。小人道长，君子道消也。

《象》曰：天地不交，否；君子以俭德辟难，不可荣以禄。

**初六：拔茅茹，以其汇，贞吉亨。**

《象》曰：拔茅贞吉，志在君也。

**六二：包承。小人吉，大人否，亨。**

《象》曰：大人否亨，不乱群也。

**六三：包羞。**

《象》曰：包羞，位不当也。

**九四：有命，无咎，畴离祉。**

《象》曰：有命无咎，志行也。

**九五：休否，大人吉。其亡其亡，系于苞桑。**

《象》曰：大人之吉，位正当也。

**上九：倾否，先否后喜。**

《象》曰：否终则倾，何可长也。

# 京氏易传：

否：内象阴长，天气上腾，地气下降。二象分离，万物不交也。小人道长，君子道消。《易》云：「否之匪人。」与《坤》为飞伏，三公居世。上九宗庙为应，君子以俟时，小人为灾。建壬申至丁丑，阴气浸长，积算起丁丑至丙子，周而复始。五星从位起岁星，柳宿从位降乙卯。气分气候三十六，阴阳升降，阳道消铄。阴气凝结，君臣、父子各不迨及。《易》云：「其亡其亡。系于苞桑。」天地清浊，阴薄阳消。天地盈虚，与时消息。危难之世，势不可久。五位既分，四时行矣。上九云：「否极则倾」何可长也？阴长降入于《观》。


# 焦氏易传：

**否之**

**乾**：天之奥府，众利所聚；可以饶有，乐我君子。

**夬**：鸟飞跌跛，两两相和；不病四支，但去莫疑。

**大有**：家给人足，颂声并作；四夷宾服，干戈囊阁。

**大壮**：太乙驾骝，从天上求；徵我叔季，封为鲁侯。

**小畜**：载元无褌，裸裎出门；小儿作笑，君为忧患。

**需**：避患东西，反入祸门；糠糟不属，忧动我心。

**大畜**：行役未已，新事复起；姬姜劳苦，不得休息。

**泰**：行不如还，直不如屈；进不若退，可以安吉。

**履**：把珠入口，为我利宝；得吾所有，欣然嘉喜。

**兑**：免冠进贤，步行出朝；门体不正，贼孽为患。

**睽**：野鸟山鹊，来集六博；三鸟四散，主人胜客。

**归妹**：悲号北行，失其长兄；伯仲不幸，骸骨散亡。

**中孚**：老妾据机，纬绝不知；女功不成，冬寒无衣。

**节**：牧羊稻园，闻虎喧嚾；思恐悚息，终无祸患。

**损**：北风牵手，相从笑语；伯歌季舞，宴乐以喜。

**临**：猿堕高木，不踒手足；保我金玉，还归其室。

**同人**：众鬼凡聚，还生大怪，九身无头；魂惊魄去，不可以居。

**革**：赍贝赎狸，不听我辞；系于虎髯，牵不得来。

**离**：翕翕𨋮𨋮，稍稍崩颠；灭其令名，长没不存。

**丰**：赋敛重数，政为民贼；杼轴空尽，家去其室。

**家人**：俱为天民，云过吾西；风伯雨师，与我无恩。

**既济**：东邻嫁女，为王妃后；庄公筑馆，以尊主母；归于京师，季姜悦喜。

**贲**：日月相望，光明盛昌；三圣茂功，仁德大隆。

**明夷**：深坑复平，天下安宁；意娱心乐，赖福长生。

**无妄**：阴冥老极，阳建其德；履离载光，天下昭明；功业不长，虾蟆代王。

**随**：春桃生花，季女宜家；受福多年，男为邦君。

**噬嗑**：伯蹇叔盲，足病难行；终日至暮，不离其乡。

**震**：逐兔山西，利走入门；赖我仁德，获为我福。

**益**：从巢去家，南过白马；东西受福，与母相得。

**屯**：名成德就，项领不试；景公耋老，尼父逝去。

**颐**：狐鸣苑北，饥无所食；困于空丘，莫与同力。

**复**：入和出明，动作有光；运转休息，动作尤康。

**姤**：三年生驹，以戌为母；荆夷上侵，姬伯出走。

**大过**：雄圣伏名，人匿麟远；走凤飞北，扰乱未息。

**鼎**：持鹤抱子，见蛇何咎；室家俱在，不失其所。

**恒**：温山松柏，常茂不落；鸾凤所止，得以欢乐。

**巽**：杜口结舌，言为祸母；代伯受患，无所祷冤。

**井**：杜口结舌，心中怫郁；凶灾生患，无所告冤。

**蛊**：鸱鴞破斧，冲人危殆；赖其忠德，转祸为福，倾危复立。

**升**：结纽得解，忧不为祸；食利供家，受福安坐。

**讼**：圭璧琮璋，执贽见王；百里甯越，应聘齐秦。

**困**：白日阳光，雷车避藏；云雨不行，各自止乡。

**未济**：灌鴶东从，道顿跌跱；日食不退，病为身祸。

**解**：伊尹致仕，去桀耕野；执顺以传，反和无咎。

**涣**：娶于姜女，驾迎新妇；少齐在门，夫子悦喜。

**坎**：病贫望幸，使伯行贩；开牢择羊，多得大牂。

**蒙**：特善避患，福禄常存；虽有豺虎，不能危患。

**师**：扬水潜凿，使君洁白；衣素朱表，游戏皋沃；得君所愿，心志娱乐。

**遯**：失恃母友，嘉偶出走；玃如失兔，傫如虐狗。

**咸**：花薄实槁，衣弊如络。女功不成，丝布如玉。

**旅**：履服白缟，殃咎并到，忧不敢笑。

**小过**：乘龙吐光，使阴复明，燎猎载圣，六师以昌。

**渐**：春粟夏梨，少鲜希有；斗千石万，贵不可贩。

**蹇**：北阴司寒，坚冰不温；凌人情怠，大雹为灾。

**艮**：兴役不休，与民争时；牛生五趾，行危为忧。

**谦**：人面鬼口，长舌为斧；斫破瑚琏，殷商绝祀。

**否**：秦为虎狼，与晋争强；并吞其国，号曰始皇。

**萃**：破筐敝筥，弃捐于道；坏落穿败，不复为宝。

**晋**：双凫俱飞，欲归稻池；径涉雚泽，为矢所射，伤我胸臆。

**豫**：南山之峻，真人所在；德配唐虞；天命为子；保佑饮享，身受大庆。

**观**：天之奥隅，尧舜所居；可以存身，保我邦家。

**比**：官爵相保，居之无咎；求免不得，怕使恨悔。

**剥**：桃李花实，累累日息；长大成就，甘美可食。

**坤**：天之所灾，凶不可居；转徙获福，留止危忧。


