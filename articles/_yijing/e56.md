---
layout: book
title: 谦 ䷎
---

[返回目录](./)

# 谦 ䷎

**谦：亨，君子有终。**

《彖》曰：谦，亨，天道下济而光明，地道卑而上行。天道亏盈而益谦，地道变盈而流谦，鬼神害盈而福谦，人道恶盈而好谦。谦尊而光，卑而不可逾，君子之终也。

《象》曰：地中有山，谦；君子以裒多益寡，称物平施。

**初六：谦谦君子，用涉大川，吉。**

《象》曰：谦谦君子，卑以自牧也。

**六二：鸣谦，贞吉。**

《象》曰：鸣谦贞吉，中心得也。

**九三：劳谦，君子有终，吉。**

《象》曰：劳谦君子，万民服也。

**六四：无不利，撝谦。**

《象》曰：无不利，撝谦；不违则也。

**六五：不富，以其邻，利用侵伐，无不利。**

《象》曰：利用侵伐，征不服也。

**上六：鸣谦，利用行师，征邑国。**

《象》曰：鸣谦，志未得也。可用行师，征邑国也。

# 京氏易传：

谦：六位谦顺，四象无凶。一阳居内卦之上，为《谦》之主。《易》曰：「谦谦君子，利涉大川。」阴阳不争，处位谦柔。阴中见阳，止顺于《谦》。有无之位，上下皆通。《易》曰：「撝谦。」无不顺也。与《坤》为飞伏。六位居世，大夫在应，建始庚申至乙丑，积算起乙丑至甲子，周而复始，金土入《坤》、《艮》。五星从位起太白，张宿从位降癸亥，分气候二十八。《坤》在《艮》上，顺而止，五行入位，象《谦》柔。阴阳升降，至六五位，返入游魂，变归六四。八卦相离，四象分也。次降入雷山《小过》卦。


# 焦氏易传：

**谦之**

**乾**：喋嗫处曜，昧冥相待；多言少实，终无成事。

**夬**：春桃生花，季女宜家；受福多年，男为封君。

**大有**：天地配享，六位光明；阴阳顺序，以成厥功。

**大壮**：防患备灾，凶恶不来；虽困无忧，未获安休。

**小畜**：江河淮海，天之都市；商人受福，国家富有。

**需**：凤生会稽，稍巨能飞；翱翔往来，为众鸟雄。

**大畜**：目不可合，忧来摇足；悚惕为惧，去我邦域。

**泰**：白鹤衘珠，夜食为明；怀我德音，身受光荣。

**履**：同本异叶，乐仁上德；东邻慕义，来兴吾国。

**兑**：邯郸反言，父兄生患；涉叔援俎，一死不还。

**睽**：岁饥无年，虐政害民；乾溪骊山，秦楚结怨。

**归妹**：爪牙之士，怨毒祈父。转忧与己，伤不及母。

**中孚**：虎豹熊罴，游戏山谷。君子仁贤，皆得所欲。

**节**：穿鼻系株，为虎所拘；王母祝榴，祸不成灾，突然自来。

**损**：常德自如，安坐无尤；莘入贵乡，到老安荣。

**临**：受终文祖，承衰复起；以义自闭，虽苦无咎。

**同人**：宫商既和，声音相随；骊驹在门，主君以欢。

**革**：鸇鸠徒巢，西至平州；遭逢雷雹，辟我苇芦。室家饥寒，思吾故初。

**离**：羔羊皮革，君子朝服；辅政扶德，以合万国。

**丰**：拜跪请兔，不德臭腐；挽眉衘指，低头北去。

**家人**：恭宽信敏，功加四海；辟去不祥，喜来从母。

**既济**：望幸不到，文章未就。王子逐兔，犬踦不得。

**贲**：十雌百雏，常与母俱；抱鸡搏虎，谁敢害诸？

**明夷**：鰌鰕去海，藏于枯里；街巷褊隘，不得自在；南北极远，渴馁成疾。

**无妄**：百川朝海，流行不止；道虽辽远，无不到者。

**随**：双鸟俱飞，欲归稻池；经涉雚泽，为矢所射。伤我胸臆。

**噬嗑**：周师伐纣，战于牧野；甲子平旦，天下悦喜。

**震**：阳孤亢极，多所恨惑；车倾盖亡，身常惊惶。乃得其愿，雌雄相从。

**益**：狡兔趯趯，良犬逐咋；雄雉受害，为鹰所获。

**屯**：东璧馀光，数暗不明；主母嫉妬，乱我事业。

**颐**：鸟升鹄举，照临东海；龙降庭坚，为陶叔后；封于英六，履禄绥厚。

**复**：南山昊天，刺政闵身；疾悲无辜，背憎为仇。

**姤**：山石朽弊，稍崩坠落；上下离心，君受其祟。

**大过**：北方多枣，橘柚所聚；荷囊载黍，盈我筐筥。

**鼎**：狗无前足，阴谋叛背；为身害贼。

**恒**：久阴霖雨，涂行泥潦；商人休止，市无所有。

**巽**：季姜踟蹰，待孟城隅；终日至暮，不见齐侯。

**井**：华首山头，仙道所游；利以居止，长无咎忧。

**蛊**：留仲叔季，日暮寝寐；羸卧失限，虐我具囊。衘却道傍。

**升**：七窍龙身，造易八元；法天则地，顺时施恩。富贵长存。

**讼**：凿井求玉，非卞氏宝；名困身辱，劳无所得。

**困**：四夷慕德，来兴我国；文君陟降，同受福德。

**未济**：千柱百梁，终不倾僵；仁智辅圣，周宗宁康。

**解**：蜩螗欢喜，草木嘉茂；百菓蕃炽，日益多有。

**涣**：逐鹿山巅，利去我西；维邪南北，利无不得。

**坎**：悬狟素餐，食非其任；失望远民，实劳我心。

**蒙**：下背其上，盗明相让；婴子两头，陈破其虚。

**师**：邦桀载役，道至东莱；百僚具举，君王嘉喜。

**遯**：桃雀窃脂，巢于小枝；摇动不安，为风所吹；寒心栗栗，常忧殆危。

**咸**：齐鲁争言，战于龙门；构怨致祸，三岁不安。

**旅**：有莘季女，为夏妃后；贵夫寿子，母字四海。

**小过**：梅李冬实，国多贼盗；扰乱并作，王不能制。

**渐**：长夜短日，阴为阳贼；万物空枯，藏于北陆。

**蹇**：右目无瞳，偏视寡明；十步之外，不知何公？

**艮**：空槽注猪，豚彘不到；张弓祝鸡，雄父飞去。

**谦**：王乔无病，苟头不痛。亡破失履，乏我送从。

**否**：践履危难，脱厄去患；入福喜门，见吾邦君。

**萃**：水坏我里，东流为海；龟凫欢嚣，不睹我家。

**晋**：引顺绝粮，与母异门；不见所欢，孰与共言？

**豫**：江河淮海，天之奥府；众利所聚，可以饶有。乐我君子。

**观**：据斗运枢，顺天无忧，与天并居。

**比**：安息康居，异国同庐。非吾邦域，使伯忧惑。

**剥**：桀

**坤**：北辰紫宫，衣冠立中；含和建德，常受大福。铅刀攻玉，坚不可得。


