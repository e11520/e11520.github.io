---
layout: book
title: 坤 ䷁
---

[返回目录](./)

# 坤 ䷁

**坤：元亨，利牝马之贞。君子有攸往，先迷后得主，利西南得朋，东北丧朋。安贞，吉。**

《彖》曰：至哉坤元，万物资生，乃顺承天。坤厚载物，德合无疆。含弘光大，品物咸亨。牝马地类，行地无疆，柔顺利贞。君子攸行，先迷失道，后顺得常。西南得朋，乃与类行；东北丧朋，乃终有庆。安贞之吉，应地无疆。

《象》曰：地势坤，君子以厚德载物。

**初六：履霜，坚冰至。**

《象》曰：履霜坚冰，阴始凝也。驯致其道，至坚冰也。

**六二：直，方，大，不习无不利。**

《象》曰：六二之动，直以方也。不习无不利，地道光也。

**六三：含章可贞。或从王事，无成有终。**

《象》曰：含章可贞；以时发也。或从王事，知光大也。

**六四：括囊；无咎，无誉。**

《象》曰：括囊无咎，慎不害也。

**六五：黄裳，元吉。**

《象》曰：黄裳元吉，文在中也。

**上六：龙战于野，其血玄黄。**

《象》曰：战龙于野，其道穷也。

# 京氏易传：

坤：纯阴用事，象配地，属土，柔道光也。阴凝感，与《乾》相纳，臣奉君也。《易》云：「黄裳元吉。」六二、内卦阴处中，臣道正也，与《乾》为飞伏。宗庙居世，三公为应，未免龙战之灾，无成有终。初六起履霜，至于坚冰，阴虽柔顺，气亦坚刚，为无邪气也。建始甲午至己亥，积算起己亥至戊戌，周而复始。五星从位起太阴，西南方之卦，星宿从位降癸酉金，分气候三十六。阴中有阳，气积万象，故曰阴中阴。阴阳二气，天地相接，人事吉凶，见乎其象，六位适变，八卦分焉。阴虽虚，纳于阳位称实。升降反复，不能久处，千变万化，故称乎《易》。《易》者、变也。阴极则阳来，阴消则阳长，衰则退，盛则战。《易》云：「上六、龙战于野，其血玄黄。」阳属，阳荡阴，《坤》内卦初六适变入阳曰《震》，阴盛阳微，渐来之义，故称《复》。次降阳入地雷《复》卦。


# 焦氏易传：

**坤之**

**乾**：谷风布气，万物出生。萌庶长养，华叶茂成。

**夬**：一簧两舌，妄言谬语。三奸成虎，曾母投杼。

**大有**：奸延恶人，使德不通。炎火为殃，禾谷大伤。

**大壮**：岁饥无年，虐政害民。乾溪骊山，秦楚结冤。

**小畜**：五轭四轨，复得饶有。陈力就列，驺虞悦喜。

**需**：霜降闭户，蛰虫隐处。不见日月，与死为伍。

**大畜**：典册法书，藏在兰台。虽遭乱溃，独不遇灾。

**泰**：雷行相逐，无有攸息。战于平陆，为夷所覆。

**履**：四足无角，君子所服。南征述职，以惠我国。

**兑**：车驰人趍，卷甲相仇。齐鲁寇战，败于犬丘。

**睽**：邯郸反言，兄弟生患。涉叔忧恨，卒死不还。

**归妹**：飞楼属道，趾多搅垣。居之不安，覆厌为患。

**中孚**：安如泰山，福喜屡臻。虽有豺虎，不致危身。

**节**：龙鬭时门，失理伤贤。内畔外贼，则生祸难。

**损**：拜跪请免，不得其哺。俛首衘枚，低头北去。

**临**：白龙赤虎，战鬭俱怒。蚩尤败走，死于鱼口。

**同人**：长男少女，相向共语，福禄欢喜。

**革**：螟虫为贼，害我五谷。中溜空虚，家无所食。

**离**：齐鲁争言，战于龙门。构怨连祸，三世不安。

**丰**：义不胜情，以欲自倾。几危利宠，折角摧颈。

**家人**：弟妹合居，与类相扶。愿慕群丑，不离其处。

**既济**：持刀操肉，对酒不食。夫行从军，小子入狱，抱膝独宿。

**贲**：三人异趣，反覆迷惑。一身五心，乱无所得。

**明夷**：訾陬开门，鹤鸣弹冠。章甫进用，舞韶和鸾。三人翼事，国无灾患。

**无妄**：延头远望，眯为目疾。不见叔姬，使伯心忧。

**随**：举被覆目，不见日月。衣裳簠簋，就长夜室。

**噬嗑**：稷为尧使，西见王母。拜请百福，赐我善子。

**震**：三年生狗，以戌为母。荆夷上侵，姬伯出走。

**益**：鹤盗我珠，逃于东隅。求之郭墟，不见所居。

**屯**：苍龙单独，与石相触。摧折两角，室家不足。

**颐**：自卫反鲁，时不我与。冰炭异室，仁道隔塞。

**复**：众鬼所趋，反作大怪。九身无头，魂惊魄去。不可以居。

**姤**：孤独特处，莫与为旅。身日劳苦，使布五谷，阴阳顺序。

**大过**：瘤瘿秃疥，为身疮害。疾病癃残，常不远逮。

**鼎**：望尚阿衡，太宰国公。藩屏辅弼，福禄来同。

**恒**：仓盈庾亿，宜种黍稷。年丰岁熟，民得安息。

**巽**：白驹生刍，猗猗盛姝。赫喧君子，乐以忘忧。

**井**：三女求夫，伺候山隅。不见复关，泣涕涟如。

**蛊**：贼仁伤德，天怒不福。斩刈宗社，失其邦域。

**升**：凭河登山，道路阻难，求事少便。

**讼**：天之德室，温仁受福。衣裳所在，凶恶不起。

**困**：兔罝之容，不失其恭。和谦致乐，君子攸同。

**未济**：阴衰老极，阳建其德。履离戴光，天下昭明。功业不长，虾䗫代王。

**解**：北辰紫宫，衣冠立中。含和建德，常受天福。

**涣**：举首望城，不见子贞，使我悔生。

**坎**：东齐郭卢，嫁于洛都。俊良美好，媒利过倍。

**蒙**：城上有乌，自名破家。招呼酖毒，为国患灾。

**师**：皇陛九重，绝不可登。未见王公，谓天盖高。

**遯**：鸱鴞破斧，邦人危殆。赖其忠德，转祸为福，倾危复立。

**咸**：膏泽肥壤，农人丰敌。利居长安，历世无患。

**旅**：潼滃蔚荟，扶首来会。津液来降，流淹滂霈。

**小过**：初忧后喜，与福为市。八佾列陈，饮御嘉友。

**渐**：探怀得蚤，无有凶忧。所愿失道，善居渐好。

**蹇**：三人逐兔，各争有得。爱亡善走，多获鹿子。

**艮**：涂遏道塞，求事不得。

**谦**：修其翰翼，随风向北。至虞夏国，与舜相得。年岁大乐，邑无盗贼。

**否**：六龙争极，服在下饰。谨慎管钥，结禁毋出。

**萃**：褰衣涉河，涧流浚多。赖遇舟子，济脱无他。

**晋**：栵洁累累，缔结难解。嫫母衒嫁，媒不得坐，自为身祸。

**豫**：铅刀攻玉，坚不可得。尽我筋力，眡蠒为疾。

**观**：北辰紫宫，衣冠立中。含和建德，常受天福。

**比**：孔德如玉，出于幽谷。升高鼓翼，辉光照国。

**剥**：南山大玃，盗我媚妾。怯不敢逐，退而独宿。

**坤**：不风不雨，白日皎皎。宜出驱驰，通利大道。


