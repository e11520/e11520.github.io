---
layout: book
title: 贲 ䷕
---

[返回目录](./)

# 贲 ䷕

**贲：亨。小利有攸往。**

《彖》曰：贲，亨；柔来而文刚，故亨。分刚上而文柔，故小利有攸往。天文也；文明以止，人文也。观乎天文，以察时变；观乎人文，以化成天下。

《象》曰：山下有火，贲；君子以明庶政，无敢折狱。

**初九：贲其趾，舍车而徒。**

《象》曰：舍车而徒，义弗乘也。

**六二：贲其须。**

《象》曰：贲其须，与上兴也。

**九三：贲如濡如，永贞吉。**

《象》曰：永贞之吉，终莫之陵也。

**六四：贲如皤如，白马翰如，匪寇婚媾。**

《象》曰：六四，当位疑也。匪寇婚媾，终无尤也。

**六五：贲于丘园，束帛戋戋，吝，终吉。**

《象》曰：六五之吉，有喜也。

**上九：白贲，无咎。**

《象》曰：白贲无咎，上得志也。

# 京氏易传：

贲:《泰》取象，上六、柔来反刚，九二、刚上文柔，成《贲》之体，止于文明，《贲》者、饰也，五色不成谓之《贲》，文彩杂也。山下有火，取象文明，火土分象，与《离》为飞伏。世立元士，六四、诸侯在应，阴柔居尊，文柔当世，素尚居高，侯王无累。《易》云：「贲于丘园，束帛戋戋。」建始辛卯至丙申，积算起丙申至乙未，周而复始。五星从位起镇星，昴宿从位降己卯，分气候二十八。土火木分阴阳，相应为敌体。上九、积阳素尚，全身远害，贵其正道，起于潜，至于用九。阴阳升降，通变随时，《离》入《乾》，将之《大畜》，次降六二中虚为三连，入《太畜》卦。


# 焦氏易传：

**贲之**

**乾**：八口九头，长舌破家；帝辛沉湎，商灭其墟。

**夬**：光体春成，陈仓鸡鸣。阳明失道，不能自守。消亡为咎。

**大有**：岁暮花落，阳入阴室；万物伏匿，藏不可得。

**大壮**：夜视无明，不利贾商。子反笑欢，与市为仇。

**小畜**：条风制气，万物生出。明庶长养，花叶茂荣。

**需**：两轮并转，南上大阪；四马共辕，无有重难。与语笑言。

**大畜**：升舆中退，举事不遂。哺麋毁齿，失其道理。

**泰**：昴毕附耳，将军求怒。径路隔塞，燕雀惊骇。

**履**：坤厚地德，庶物蕃息；平康正直，以绥大福。

**兑**：伯氏归国，多所恨惑。车倾盖亡，身常惊惶。乃得其愿，雌雄相从。

**睽**：君子在朝，凶言去消。惊骇逐狼，不见英雄。

**归妹**：张罗捕鸠，鸟丽其灾。雌雄俱得，为罔所贼。

**中孚**：骑豚逐羊，不见所望。经涉虎庐，亡羝失羊。

**节**：君知圣哲，鸣呼其友。镇德之徒，可以礼仕。

**损**：龙虵所聚，大水来处。泱泱濡濡，濙濙礚礚。使我无赖。

**临**：老杨日衰，条多枯枝。爵级不进，逐下摧隤。

**同人**：两足四翼，飞入家国；宁我伯姊，与母相得。

**革**：逐忧去殃，洿泥生粱，下田为王。

**离**：明不处暗，智不履危。终日卒岁，乐以笑歌。

**丰**：安仁尚德，东邻慕义，来安吾国。

**家人**：山东山西，各自言安。虽相登望，意未同堂。

**既济**：右手掩目，不见长叔。失其所得，悔吝相仍。

**贲**：政不暴虐，凤凰来舍；四时顺节，民安其居。

**明夷**：作室山根，人以为安。一昔崩颠，破我壶飱。

**无妄**：鹤盗我珠，逃于东都。鹄怒追求，郭氏之墟。不见踪迹，反为患灾。

**随**：秋隼冬翔，数被严霜；鸡犬夜鸣，家扰不宁。

**噬嗑**：六人俱行，各遗其囊。黄鹤失珠，无以为明。

**震**：凫遇稻庐，甘乐趋鰌。虽驱不去。

**益**：旃裘苫盖，慕德献服。边鄙不耸，以安王国。

**屯**：日出阜东，山蔽其明；章甫荐屦，箕子𦍕狂。

**颐**：鸿鹄高飞，鸣求其雌。雌来在户，雄哺嘻嘻。甚独劳苦，炰鳖脍鲤。

**复**：三牛生狗，以戌为母。荆夷上侵，姬伯出走。

**姤**：下泉苞稂，十年无王。荀伯遇时，忧念周京。

**大过**：褰衣涉河，水深渍衣。幸赖舟子，济脱无他。

**鼎**：东门之坛，茹藘在坂。礼义不行，与我心反。

**恒**：舍车而徒，亡其驳牛。虽丧白头，酒以疗忧。

**巽**：怀璧越乡，不可远行。蔡侯两裘，久苦流离。

**井**：二人为侣，俱归北海。入门上堂，拜谒王母。劳赐我酒，女功悦喜。

**蛊**：班马还师，以息劳罢。役夫嘉喜，入户见妻。

**升**：随和重宝，众多贪有。相如睨柱，赵王危殆。

**讼**：羊惊狼虎，悚耳群聚；行旅稽难，留连愁苦。

**困**：凤生五雏，长于南郭。君子康宁，悦乐身荣。

**未济**：免冠进贤，步出朝门。仪体不正，贼孽为患。

**解**：南山之蹊，真人所在。德配唐虞，天命为子。保佑歆享，身受大庆。

**涣**：火石相得，乾无润泽。利少囊缩，秪益促迫。

**坎**：虎啮龙指，太山之崖。天命不佑，不见其雌。

**蒙**：戴盆望天，不见星辰；顾小失大，福逃墙外。

**师**：楩生荆山，命制输班。袍衣剥脱，夏热冬寒。立饿枯槁，众人莫怜。

**遯**：析薪炽酒，使媒求妇。和合齐宋，姜子悦喜。

**咸**：三足俱行，倾危善僵。六指不使，慁累弟兄。树柱阂车，失其正当。

**旅**：猾丑如诚，前后相违。言如鳖咳，语不可知。

**小过**：玄黄瘣隤，行者劳罢。役夫憔悴，处子畏哀。

**渐**：谗人所言，语不成全。虎狼之患，不为我残。

**蹇**：𨏈𨏈坟坟，火烧山根。不润我邻，独不蒙恩。

**艮**：清人高子，久屯外野。逍遥不归，思我君母。公子奉请，王孙嘉许。

**谦**：释然远咎，避患害早；田获三狐，以贝为宝。

**否**：东风启户，黔啄翻舞；各乐其类，咸得生处。

**萃**：仁德不暴，五精就舍。四牧允厘，民安其居。

**晋**：徒行离车，不冒泥涂。利以休居。

**豫**：鹊延却缩，不见头目；日以困急，不能自复。

**观**：顺风吹火，牵骑骥尾。易为功力，因惧受福。

**比**：鸟飞无翼，兔走折足。不常其德，自为羞辱。

**剥**：依叔墙隅，志下劳苦。楚相辰食，韩子低头。

**坤**：鬼守我门，呼伯入山；去其室家，舍其兆墓。


