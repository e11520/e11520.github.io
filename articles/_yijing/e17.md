---
layout: book
title: 同人 ䷌
---

[返回目录](./)

# 同人 ䷌

**同人于野，亨。利涉大川，利君子贞。**

《彖》曰：同人，柔得位得中，而应乎乾，曰同人。同人曰，同人于野，亨。利涉大川，乾行也。文明以健，中正而应，君子正也。唯君子为能通天下之志。

《象》曰：天与火，同人；君子以类族辨物。

**初九：同人于门，无咎。**

《象》曰：出门同人，又谁咎也。

**六二：同人于宗，吝。**

《象》曰：同人于宗，吝道也。

**九三：伏戎于莽，升其高陵，三岁不兴。**

《象》曰：伏戎于莽，敌刚也。三岁不兴，安行也。

**九四：乘其墉，弗克攻，吉。**

《象》曰：乘其墉，义弗克也，其吉，则困而反则也。

**九五：同人，先号啕而后笑。大师克相遇。**

《象》曰：同人之先，以中直也。大师相遇，言相克也。

**上九：同人于郊，无悔。**

《象》曰：同人于郊，志未得也。

# 京氏易传：

同人：二气同进，健而炎上，同途异致，性则合也。《易》曰：「出门同人，又谁咎也？」九二、得位居中，六三、积阴待应。《易》曰：「先号啕而后笑。」八卦复位，六爻迁次，周而复始，上下不停，生生之义，《易》道祖也。天与火，明而健，阳道正，阴气和也。吉凶故象五行昭然，与《坎》为飞伏。归魂立三公为世，上九、宗庙为应，候建始丁巳至壬戌，积算起壬戌至辛酉，周而复始，火土入《乾》、《离》。五星从位起镇星，觜宿从位降己亥水，分气候二十八，火上见金，二气虽同，五行相悖，六爻定位，吉凶之兆在乎五二。得时则顺，失时则逆，阴阳升降，岁月分焉。爻象相荡，内外适变，八卦巡回，归魂复本，本静则象生，故适《离》为《兑》。入少女，分八卦于《兑》象。


# 焦氏易传：

**同人之**

**乾**：一臂六手，不便于口；莫肯与用，利弃我走。

**夬**：杜飞门启，患忧大解；去老乘马，不为身祸。

**大有**：三翼飞来，是我逢时；俱行先至，多得大利。

**大壮**：老目瞢眠，不知东西；君失理命，以直为伛。王珍其宝。

**小畜**：载石上山，步跌不前；频眉之忧，不得所欢。

**需**：黄帝出游，驾龙乘马；东上太山，南过齐鲁。邦国咸喜。

**大畜**：陶朱白圭，善贾息资；三致千金，德施上人。

**泰**：乘云带雨，与飞鸟俱；动举千里，见我慈母。

**履**：周德既成，杼轴不倾；申酉趺暮，耋老衰去，箴石不佑。

**兑**：比目四翼，来安吾国；赍福上堂，与我同床。

**睽**：齐鲁争言，战于龙门；构怨结祸，三世不安。

**归妹**：跛踦相随，日暮牛罢；陵迟后旅，失利亡雌。

**中孚**：衣裳颠倒，为王来呼；成就东周，邦国大休。

**节**：螟䖝为贼，害我稼穑；尽禾单麦，秋无所得。

**损**：梅李冬实，国多寇贼；乱扰并作，王不能制。

**临**：出门逢患，与福为怨；更相击刺，伤我手端。

**同人**：密橐山巅，销锋铸刃；示不复用，天下大劝。

**革**：山陵四塞，遏我径路；欲前不得，复还故处。

**离**：瓯脱康居，慕仁入朝；湛露之欢，三爵毕恩；复归穷庐，以安其居。

**丰**：三人俱行，北求大牂；长孟病足，请季负囊；柳下之宝，不失骊黄。

**家人**：争讼相背，和气不处；阴阳俱否，谷风无子。

**既济**：踊泉滑滑，流行不绝；污为江海，败毁邑里，家无所处。闻虎不惧，向我笑喜。

**贲**：车虽驾，两紖绝；马奔出，双轮脱；行不至，道遇害。

**明夷**：大王执政，岁熟民富；国家丰有，主者有喜。

**无妄**：负牛上山，力劣行难；烈风雨雪，遮遏我前；中道复还，忧者得欢。

**随**：季姬踟蹰，望我城隅；终日至暮，不见齐侯。君上无忧。

**噬嗑**：两金相击，勇气钧敌；终日大战，不破不缺。

**震**：依叔墙隅，志下心劳；楚亭晨食，韩子低头。

**益**：府藏之富，王以赈贷；捕鱼河海，苟罔多得，巨蛇大輶。战于国郊，君遂走逃。

**屯**：鸿鱼逆流，至人潜渚；蓬蒿代柱，大屋颠倒。

**颐**：子锄执麟，《春秋》作元；阴圣将终，尼父悲心。

**复**：把珠入口，为我畜宝；得吾所有，欣然嘉喜。

**姤**：宜昌娶妇，东家歌舞，长乐欢喜。

**大过**：春日载阳，福履齐长；四时不忒，与乐为昌。

**鼎**：两虎争鬭，血流漂杵；城郭空墟，蒿藜塞道。

**恒**：鸣鹄抱子，见虵何咎？室家俱在，不失其所。

**巽**：乘筏渡海，虽深不殆；曾孙皇祖，累累具在。

**井**：龙门水穴，流行不害；民安其土，君臣相保。

**蛊**：龙渴求饮，黑云影从；河伯奉觞，跪进酒浆。流潦滂滂。

**升**：鸟过稻庐，甘乐𪍿鰌；虽驱不去，田畯怀忧。

**讼**：履危不安，心欲东西；步走逐鹿，空无所得。

**困**：跛踦俱行，日暮车伤，失旅乏粮。

**未济**：桑户窃脂，啄粟不宜；乱政无常，使心孔明。

**解**：百里南行，虽徵复明；去虞适秦，为穆国卿。

**涣**：娶于姜吕，驾迎新妇；少齐在门，夫子悦喜。

**坎**：孔德如玉，出于幽谷；飞上乔木，鼓其羽翼，大光照国。

**蒙**：三羖五牂，相随俱行；迷入空泽，经涉六驳，为所伤贼。

**师**：望尚阿衡，太宰周公；藩屏汤武，立为侯王。

**遯**：安和泰山，福禄屡臻；虽有豺虎，不能危身。

**咸**：秋冬夜行，照览星辰；道理利通，终身何患？

**旅**：凤凰在左，麒麟在右；仁圣相遇，伊吕集聚；伤害不至，时无殃咎，福为我母。

**小过**：王孙季子，相与为友；明允笃诚，升擢庆举。

**渐**：魁行摇尾，逐云吹水；污泥为陆，下田为稷。

**蹇**：鹿得美草，鸣呼其友；九族和穆，不离邦域。

**艮**：龙生无常，或托空叶；凭乘风云，为尧立功。

**谦**：两足四翼，飞入家国；宁我伯子，与母相得。

**否**：赍贝赎狸，不听我辞；系我虎须，牵不得来。

**萃**：正阳之央，甲氏以亡；祸及留吁，湮灭为墟。

**晋**：植璧秉圭，请命于河；周公克敏，冲人瘳愈。

**豫**：按民呼池，玉杯文案；鱼如白云，一国获愿。

**观**：播天舞地，神明所守，安乐无咎。

**比**：白龙黑虎，起伏俱怒，战于阪兆；蚩尤走败，死于鲁首。

**剥**：文山紫芝，雍梁朱草；长生和气，王以为宝；公尸侑食，福禄来处。

**坤**：獐鹿逐牧，饱归其居。安宁无悔。


