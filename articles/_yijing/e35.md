---
layout: book
title: 鼎 ䷱
---

[返回目录](./)

# 鼎 ䷱

**鼎：元吉，亨。**

《彖》曰：鼎，象也。以木巽火，亨饪也。圣人亨以享上帝，而大亨以养圣贤。巽而耳目聪明，柔进而上行，得中而应乎刚，是以元亨。

《象》曰：木上有火，鼎；君子以正位凝命。

**初六：鼎颠趾，利出否，得妾以其子，无咎。**

《象》曰：鼎颠趾，未悖也。利出否，以从贵也。

**九二：鼎有实，我仇有疾，不我能即，吉。**

《象》曰：鼎有实，慎所之也。我仇有疾，终无尤也。

**九三：鼎耳革，其行塞，雉膏不食，方雨亏悔，终吉。**

《象》曰：鼎耳革，失其义也。

**九四：鼎折足，覆公餗，其形渥，凶。**

《象》曰：覆公餗，信如何也。

**六五：鼎黄耳，金铉，利贞。**

《象》曰：鼎黄耳，中以为实也。

**上九：鼎玉铉，大吉，无不利。**

《象》曰：玉铉在上，刚柔节也。

# 京氏易传：

鼎：木能巽火，故《鼎》之象，亨饪见新，供祭明矣。《易》曰：「《鼎》、取新。」阴阳得应，居中履顺，三公之义，继于君也。阴穴见火，顺于上也。中虚见纳，受辛于内也。金玉之铉在乎阳，飨新亨饪在乎阴，与《巽》为飞伏。九二、立大夫为世，六五、居尊见应。建始庚戌至乙卯，积算起乙卯至甲寅，周而复始，分土木入《离》、《巽》。五星从位起镇星，奎宿从位降辛亥水，分气候三十六，火居木上，二气交合。阴阳巽顺，器具形存，金玉坚刚配象，阴阳升降，六位递相迁次，九三适变，以阳入阴，见乎《坎》险，降入水火《未济》卦。


# 焦氏易传：

**鼎之**

**乾**：顷筐卷耳，忧不得伤。心思故人，悲慕失母。

**夬**：东行西坐，丧其犬马。南求骅骝，失车林下。

**大有**：羔裘豹祛，高易我宇，君子维好。

**大壮**：朝露白日，四马过隙。岁短期促，时难再得。

**小畜**：东家杀牛，闻臭腥臊。神背不顾，命衰绝周。亳社灾烧，宋人夷诛。

**需**：容民畜众，不离其居。

**大畜**：九子十夫，莫适与居。贞心不壹，自令老孤。

**泰**：温山松柏，常茂不落。凤凰以庇，得其欢乐。

**履**：长子入狱，妇馈母哭。霜降旬日，向晦伏法。

**兑**：成王多宠，商人惶恐。生其祸心，使君危殆。

**睽**：海隅辽右，福禄所在。柔嘉蒙礼，九夷何咎？

**归妹**：

**中孚**：双凫鸳鸯，相随君行。南至饶泽，食鱼与梁。君子与长。

**节**：安民呼池，玉柸大按。泉如白蜜，一色获愿。

**损**：左辅右弼，金玉满柜。常盈不亡，富于敖仓。

**临**：火井旸谷，扬芒生角。犯历天门，闚见太微。登上玉床，家易共公。

**同人**：罗张目决，围合耦缺，鱼鸟生脱。

**革**：追亡逐北，呼还幼叔。至止而复，得反其室。

**离**：伯蹇叔盲，莫为守装。失我衣裘，我是阴乡。

**丰**：白马骝驳，更生不休。富我商人，利得如丘。

**家人**：南上泰山，困于此桑。左砂右石，牛马无食。

**既济**：胶车驾东，与雨相逢。五楘解堕，顿厄独坐，忧为身祸。

**贲**：肿胫病腹，陷厕污辱。命短时极，孤子哀哭。

**明夷**：申公患楚，危不自安。重耳出奔，侧丧其魂。

**无妄**：兵征大宛，北出玉门。与胡寇战，平城道西。七月无粮，身几不全。

**随**：吉日举钓，田弋猎禽。反行饮至，以告喜功。

**噬嗑**：东行西步，失其次舍。乾侯野井，昭君丧居。

**震**：老猾大偷，东行盗敖。因于噬敖，几不得去。

**益**：坐朝乘轩，据德宰民。虞舜受命，六合和亲。

**屯**：蹙狂跛衽，辟坐不行。弃损平人，名字无中。

**颐**：东行稻麦，遂至家国。乐土无灾，君父何忧？

**复**：女室作毒，为我心疾。和不能治，晋人赴告。

**姤**：砥德砺材，果当成周。拜受大命，封为齐侯。

**大过**：作室山根，所以为安。一夕崩巅，破我饔飡。

**鼎**：积德之至，君政且温，伊吕股肱，国富民安。

**恒**：该言译语，仇祸相得。冰入炭室，消灭不息。

**巽**：避患东西，反入祸门。糟糠不足，忧动我心。

**井**：击鼓陷陔，不得相逾。章甫文德，福厌祸涓。

**蛊**：商人行旅，资无所有。贪贝逐利，留连玉帛。驭辕内安，公子何咎？

**升**：安坐玉床，听韶行觞。饮福万岁，日受无疆。

**讼**：三推相逐，蝇坠釜中。灌沸淹殪，与母长决。

**困**：登高望家，役事未休。王政靡盬，不得逍遥。

**未济**：螟䖝为贼，害我稼穑。尽禾单麦，利无所得。

**解**：低头窃视，有所畏避。行伯不利，酒酸鱼败，众若贪嗜。

**涣**：虎饮欲食，见猬而伏。禹通龙门，避咎除患，元丑以安。

**坎**：六人俱行，各遗其囊。黄鹄失珠，无以为明。

**蒙**：文王四乳，仁爱笃厚。子畜十男，无有夭折。

**师**：所望在外，鼎令方来。拭爵澡罍，炊食待之，不为季忧。

**遯**：彭名为妖，暴龙作灾。盗尧衣裳，聚跖荷兵。青禽照夜，三旦夷亡。

**咸**：褒宠洒尤，败政倾家。覆我宗国，秦灭周室。

**旅**：灼火泉原，钓鲂山巅。鱼不可得。炭不可燃。

**小过**：蔡侯朝楚，留连江渚。逾时历月，思其君后。

**渐**：忉怛忉怛，如将不活。黍稷之恩，灵辄以存。获生保年。

**蹇**：阳春生长，万物茂壮。垂枝布叶，君子比德。

**艮**：禹召诸侯，会稽南山。执玉万国，天下康安。

**谦**：大头明目，载受喜福。三雀飞来，与禄相得。

**否**：大屋之下，朝多君子。德施博育，宋受其福。

**萃**：西逢王母，慈我九子。相对欢喜，王孙万户，家蒙福祉。

**晋**：耳阙道衰，所为不成，求事匪得。

**豫**：消锋铸刃，纵牛牧马。甲兵解散，夫妇相保。

**观**：秋隼冬翔，数被严霜。甲兵充庭，万物不生。鸡釜夜鸣，民扰大惊。

**比**：陆居少泉，高山无云。车行千里，涂污尔轮，亦为我患。

**剥**：切肤近火，虎绝我须。小人横暴，君复何之？

**坤**：郤叔贾贷，行禄多悔，利无所得。


